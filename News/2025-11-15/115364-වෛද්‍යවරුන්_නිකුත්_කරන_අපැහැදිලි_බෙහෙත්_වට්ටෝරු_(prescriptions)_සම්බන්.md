---
title: "වෛද්‍යවරුන් නිකුත් කරන අපැහැදිලි බෙහෙත් වට්ටෝරු (prescriptions) සම්බන්ධයෙන් දැනුම් දීමක්"
date: 2025-11-15 13:05:00
---

# වෛද්‍යවරුන් නිකුත් කරන අපැහැදිලි බෙහෙත් වට්ටෝරු (prescriptions) සම්බන්ධයෙන් දැනුම් දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/medical prescriptions.jpg)

බෙහෙත් වට්ටෝරු ලිවීම (medical prescriptions) සහ නිර්දේශ කිරීම පිළිබඳ නිල මාර්ගෝපදේශ තරයේ පිළිපදින ලෙසට ශ්‍රී ලංකා වෛද්‍ය සභාව විසින් වෛද්‍ය වෘත්තිකයන්ගෙන් ඉල්ලා සිටිනවා.

නිරවුල් බව සනාථ කිරීම සහ රෝගියාගේ ආරක්ෂාව සහතික කිරීම සඳහා මෙම මාර්ගෝපදේශ අත්‍යවශ්‍ය වන බවයි එම සභාව අවධාරණය කරන්නේ.

ඇතැම් වෛද්‍යවරුන් විසින් නිකුත් කරන ලද අපැහැදිලි බෙහෙත් වට්ටෝරු සම්බන්ධයෙන් ඖෂධවේදීන්ගෙන් සහ මහජනතාවගෙන් පැමිණිලි ලැබී ඇති බවද, එවැනි පැහැදිලි බවක් නොමැතිකම නිසා නිවැරදි ඖෂධ හඳුනා ගැනීම දුෂ්කර වී ඇති අතර, එය රෝගියාගේ ආරක්ෂාවට තර්ජනයක් බවද ශ්‍රී ලංකා වෛද්‍ය සභාව නිවේදනය කර තිබෙනවා.

වෛද්‍ය වෘත්තිකයන් සඳහා වන ආචාර ධර්ම හැසිරීම් මාර්ගෝපදේශවල බෙහෙත් වට්ටෝරු ලිවිය යුතු ආකාරය සහ නිර්දේශ කළ යුතු ආකාරය පිළිබඳ නිශ්චිත උපදෙස් ඇතුළත් බවත්, මෙම මාර්ගෝපදේශ පිළිපැදීමට අපොහොසත් වන වෛද්‍යවරුන්ට එරෙහිව විනය ක්‍රියාමාර්ග ගන්නා බවයි ශ්‍රී ලංකා වෛද්‍ය සභාව වැඩිදුරටත් සඳහන් කර ඇත්තේ.

