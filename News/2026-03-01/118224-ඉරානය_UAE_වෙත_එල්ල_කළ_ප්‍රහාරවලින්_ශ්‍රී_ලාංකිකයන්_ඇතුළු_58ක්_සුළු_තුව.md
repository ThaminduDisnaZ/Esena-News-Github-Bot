---
title: "ඉරානය UAE වෙත එල්ල කළ ප්‍රහාරවලින් ශ්‍රී ලාංකිකයන් ඇතුළු 58ක් සුළු තුවාල ලබයි"
date: 2026-03-01 22:00:13
---

# ඉරානය UAE වෙත එල්ල කළ ප්‍රහාරවලින් ශ්‍රී ලාංකිකයන් ඇතුළු 58ක් සුළු තුවාල ලබයි

![Thumbnail](https://helakuru.sgp1.cdn.digitaloceanspaces.com/esana/images/lib/uae-kk.jpg)

ඉරානයෙන් එක්සත් අරාබි එමීර් රාජ්‍යය වෙත එල්ල වූ මිසයිල සහ ඩ්‍රෝන ප්‍රහාර හේතුවෙන් සිවිල් වැසියන් පිරිසකට හානි සිදු වී ඇති බව එක්සත් අරාබි එමීර් රාජ්‍යයේ ආරක්ෂක අමාත්‍යාංශය තහවුරු කර තිබෙනවා.

ඒ අනුව, මෙම ප්‍රහාරවලින් පුද්ගලයන් තිදෙනකු ජීවිතක්ෂයට පත් ව ඇති අතර, ඔවුන් පාකිස්තානය, නේපාලය සහ බංග්ලාදේශය යන රටවල වැසියන් බව හඳුනාගෙන ඇති බවයි සඳහන් වන්නේ.

ප්‍රහාරවලින් පුද්ගලයන් 58 දෙනකු සුළු තුවාල ලබා ඇති අතර, ඔවුන් අතර ශ්‍රී ලංකාව, එක්සත් අරාබි එමීර් රාජ්‍යය, ඉන්දියාව, පාකිස්තානය, ඊජිප්තුව සහ පිලිපීනය ඇතුළු රටවල් රැසක පුරවැසියන් සිටින බව සඳහන් වන්නේ.

ඉරානයෙන් එක්සත් අරාබි එමීර් රාජ්‍යය වෙත බැලැස්ටික් මිසයිල 165ක් එල්ල වූ අතර, ඉන් 152ක් විනාශ කර ඇති අතර 13ක් මුහුදට පතිත වී ඇති අතර කෲස් මිසයිල 02ක් එල්ල වී ඇති අතර ඒවා සාර්ථක ව මැඩපවත්වා තිබෙනවා.

ඩ්‍රෝන යානා 541ක් හඳුනාගත් අතර, ඉන් 506ක් අතරමඟදී බිම හෙළා ඇති අතර යානා 35ක් රට තුළට පතිත වී දේපළ හානි සිදු ව ඇති බවයි එක්සත් අරාබි එමීර් රාජ්‍යයේ ආරක්ෂක අමාත්‍යාංශය වැඩිදුරටත් සඳහන් කරන්නේ.

