---
title: "ඉරානයේ උත්තරීතර නායක අයතුල්ලා අලි කමේනිගේ ඉතිහාසය"
date: 2026-03-01 11:31:23
---

# ඉරානයේ උත්තරීතර නායක අයතුල්ලා අලි කමේනිගේ ඉතිහාසය

![Thumbnail](https://helakuru.sgp1.cdn.digitaloceanspaces.com/esana/images/lib/kameni.jpg)

දශක තුනකට අධික කාලයක් පාලනය කළ ඉරානයේ උත්තරීතර නායක අයතුල්ලා අලි කමේනි අද (01) පෙරවරුවේ අමෙරිකානු හා ඊශ්‍රායල ප්‍රහාරවලින් මිය ගොස් ඇති බව විදෙස් මාධ්‍ය වාර්තා කර තිබෙනවා.

ඉරාන ඉස්ලාමීය විප්ලවයේ පුරෝගාමියා වූ අයතුල්ලා රුහොල්ලා කුමේනිගේ අභාවයෙන් පසු, 1989 වසරේදී අලි කමේනි ඉරානයේ පාලන බලය ලබාගෙන තිබූ බවයි සඳහන් වන්නේ.

ඉරාන විප්ලවීය ආරක්ෂක බලකාය (IRGC) ප්‍රබල දේශපාලන සහ ආර්ථික බලවේගයක් බවට පත් කළේ ඔහුගේ දැක්ම අනුව වන අතර, එමඟින් ඔහු ඉරානය සතුරන්ගෙන් ආරක්ෂා කිරීමටත්, එරට දේශසීමාවෙන් ඔබ්බට තම බලය ව්‍යාප්ත කිරීමටත් කටයුතු කර ඇති බවයි සඳහන් වන්නේ.

ලෙබනනයේ හිස්බුල්ලා, පලස්තීනයේ හමාස් සහ යේමනයේ හූති සටන්කාමීන් සමඟ එක් ව කලාපීය බලය ව්‍යාප්ත කිරීමේ මූලෝපාය ඔහු විසින් මෙහෙයවන ලද බවට ද විදෙස් මාධ්‍ය වාර්තා කර තිබෙනවා.

ඔහුගේ පාලන කාලය තුළ අවස්ථා කිහිපයකදීම දැඩි ජනතා විරෝධතාවලට මුහුණ දීමට සිදු වූ අතර, 2009 වසරේදී මැතිවරණ දූෂණ චෝදනා මත ඇති වූ Green Movement, 2022 වසරේ මහ්සා අමිනිගේ මරණයත් සමඟ ඇති වූ කාන්තා අයිතිවාසිකම් පිළිබඳ විරෝධතා සහ 2025/2026 වසරවල ආර්ථික බිඳවැටීමත් සමඟ ඇති වූ මෑතකාලීන දැවැන්ත ම විරෝධතා මාලාව හේතුවෙන් මෙහිදී පුද්ගලයන් 3,000කට අධික පිරිසක් මිය ගිය බව ද සඳහන්.

ඉරානයේ උත්තරීතර නායක අයතුල්ලා අලි කමේනිගේ නිල නිවස ඉලක්ක කර එල්ල කළ ප්‍රහාරයකින් කමේනි ඇතුළු පවුලේ සාමාජිකයන් මිය ගිය බව අමෙරිකානු ජනාධිපති ඩොනල්ඩ් ට්‍රම්ප් නිවේදනය කළ අතර, පසුව ඉරාන රාජ්‍ය මාධ්‍ය විසින් ද ඔහුගේ මරණය තහවුරු කරමින් දින 40ක ශෝක කාලයක් ප්‍රකාශයට පත් කළා.

![Image](https://helakuru.sgp1.cdn.digitaloceanspaces.com/esana/images/69a3bbd978c6dpdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/69a3bbd984cb5pdf_page_1.jpeg)

![Image](https://helakuru.sgp1.cdn.digitaloceanspaces.com/esana/images/69a3bbd99118dpdf_page_2.jpeg)

![Image](https://helakuru.sgp1.cdn.digitaloceanspaces.com/esana/images/69a3bbd99ead5pdf_page_3.jpeg)

![Image](https://helakuru.sgp1.cdn.digitaloceanspaces.com/esana/images/69a3bbd9a9449pdf_page_4.jpeg)

