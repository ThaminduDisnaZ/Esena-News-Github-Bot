---
title: "ඉරානයේ යුදමය තත්ත්වය හේතුවෙන් හෝමූස් සමුද්‍ර සන්ධිය හරහා නෞකා ගමනාගමනය දැඩි බලපෑමකට ලක් වෙයි"
date: 2026-03-01 18:10:00
---

# ඉරානයේ යුදමය තත්ත්වය හේතුවෙන් හෝමූස් සමුද්‍ර සන්ධිය හරහා නෞකා ගමනාගමනය දැඩි බලපෑමකට ලක් වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/Hormuz.jpg)

ඉරානයේ හටගෙන ඇති යුදමය තත්ත්වයත් සමඟ පර්සියානු බොක්ක සහ ඕමාන් බොක්ක යා කරන, උපායමාර්ගික ව වැදගත් හෝමූස් සමුද්‍ර සන්ධිය හරහා නෞකා ගමනාගමනය දැඩි බලපෑමකට ලක් ව ඇති බව විදෙස් මාධ්‍ය වාර්තා කරනවා.

පවතින අනාරක්ෂිත තත්ත්වය හේතුවෙන් ලොව ප්‍රමුඛතම ජර්මානු නෞකා සමාගමක් වන Hapag-Lloyd, හෝමූස් සමුද්‍ර සන්ධිය හරහා සිදු කරන සියලු ම මෙහෙයුම් නැවත දැනුම් දෙන තුරු අත්හිටුවා තිබෙන අතර මීට අමතර ව ප්‍රංශයේ CMA CGM සමාගම ද සිය නෞකාවලට ආරක්ෂිත ස්ථාන කරා යන ලෙස උපදෙස් නිකුත් කර ඇති බවයි සඳහන් වන්නේ.

හෝමූස් සමුද්‍ර සන්ධිය ලොව පිරිපහදු නොකළ තෙල් (Crude oil) ප්‍රවාහනය කරන ප්‍රධානතම මාර්ගය වන අතර, ලෝක තෙල් සැපයුමෙන් 20%ක් පමණ ගමන් කරන්නේ මෙම පටු මුහුදු තීරය හරහා බවයි විදෙස් මාධ්‍ය වාර්තා සඳහන් කරන්නේ.

මේ අතර ඕමානයේ මසන්දම් වෙරළට නාවික සැතපුම් 5ක් පමණ දුරින් තෙල් නැවකට ප්‍රහාරයක් එල්ල වූ බව එරට සමුද්‍ර ආරක්ෂක මධ්‍යස්ථානය ප්‍රකාශ කර ඇති අතර, මෙම ප්‍රහාරයෙන් පුද්ගලයන් හතර දෙනකු තුවාල ලබා 20 දෙනකුගෙන් යුත් සමස්ත කාර්ය මණ්ඩලය ම ඉවත් කරගෙන ඇති බවයි වැඩිදුරටත් සඳහන් වන්නේ.

