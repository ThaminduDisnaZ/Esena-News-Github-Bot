---
title: "සැත්කම් මගින් ලිංගික අනන්‍යතාව වෙනස් කර ගැනීමට අදාළ චක්‍රලේඛ ගැන කරුණු විමසීමට මෛත්‍රී, රනිල් සහ වත්මන් ජනපති වෙනුවෙන් නීතිපතිට නොතීසි"
date: 2026-02-12 10:20:00
---

# සැත්කම් මගින් ලිංගික අනන්‍යතාව වෙනස් කර ගැනීමට අදාළ චක්‍රලේඛ ගැන කරුණු විමසීමට මෛත්‍රී, රනිල් සහ වත්මන් ජනපති වෙනුවෙන් නීතිපතිට නොතීසි

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

මෙරට කාන්තාවන්ට හා පිරිමින්ට ජීව විද්‍යාත්මක පදනමින් බැහැරව තම අභිලාෂය පරිදි සැත්කම් මඟින් ලිංගික අනන්‍යතාව වෙනස් කර ගැනීම සඳහා පහසුකම් සලසමින්, පසුගිය රජයයන් සහ වර්තමාන රජය ක්‍රියාත්මක කරන වැඩසටහන් හා චක්‍රලේඛ නීතිවිරෝධී බවට තීන්දුවක් ලබා දෙන ලෙස ඉල්ලා ගොනු කර තිබෙන මූලික අයිතිවාසිකම් පෙත්සමක් සලකා බැලීම සඳහා එහි වගඋත්තරකරුවන් වශයෙන් නම් කර සිටින හිටපු ජනාධිපතිවරුන් වන මෛත්‍රිපාල සිරිසේන, රනිල් වික්‍රමසිංහ සහ වත්මන් ජනාධිපතිවරයා වෙනුවෙන්, නීතිපතිවරයා ඇතුළු පාර්ශ්ව කිහිපයකට නොතීසි යැවීමට පියවර ගන්නා ලෙස ශ්‍රේෂ්ඨාධිකරණය විසින් පෙත්සම්කාර පාර්ශ්වයට නියෝග කර තිබෙනවා.

ශ්‍රී ලංකා ගුවන් හමුදාවේ විශ්‍රාමික ආබාධිත රණවිරුවකු වන ශාන්ත ජයතිලක විසින් ඉදිරිපත් කර තිබූ මූලික අයිතිවාසිකම් පෙත්සමක් සලකා බැලූ අවස්ථාවේදී අගවිනිසුරු ප්‍රීති පද්මන් සූරසේන, ශිරාන් ගුණරත්න සහ අචල වෙංගප්පුලි යන විනිසුරුවරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් විසින් මෙම නියෝගය නිකුත් කර තිබෙනවා.

ඒ අනුව, මෙම පෙත්සම ජූලි මස 20 වැනිදා අධිකරණය හමුවේ සලකා බලන බව දන්වමින් එහි වගඋත්තරකරුවන්ට සතියක් තුළ නොතීසි යැවීමට පියවර ගන්නා ලෙස ත්‍රිපුද්ගල විනිසුරු මඩුල්ල විසින් පෙත්සම්කරුට නියෝග කර ඇති බවයි සඳහන් වන්නේ.

ජීව විද්‍යාත්මක පදනමින් බැහැරව වෛද්‍ය සැත්කම් මඟින් යම් අයකුට ස්ත්‍රී පුරුෂ භාවය වෙනස් කිරීමට නීතිමය හැකියාවක් නොමැති බවත්, නමුත් 2016 වසරේ සෞඛ්‍ය සේවා අධ්‍යක්ෂ ජනරාල්වරයා විසින් නිකුත් කරනු ලැබූ චක්‍රලේඛ හා මාර්ගෝපදේශ අනුව මනෝ වෛද්‍යවරයකුගේ නිර්දේශ සහතිකයක් මත පුද්ගලයකුට සිය ලිංගික අනන්‍යතාව සැත්කමක් මාර්ගයෙන් වෙනස් කර ගැනීමට ඉඩ සලසා තිබෙන බවයි පෙත්සම්කරු කියා සිටින්නේ‍.

මෙවැනි ලිංගික වෙනස් වීමකට භාජනය වන පුද්ගලයන්ට අලුතින් උප්පැන්න සහතික හා ජාතික හැඳුනුම්පත් නිකුත් කිරීමට රජය කටයුතු කරන බව චෝදනා කළ පෙත්සම්කරු, එය සම්පූර්ණයෙන්ම නීතියට පටහැනි බවත් සඳහන් කර තිබෙනවා.

පසුගිය රජයයන් විසින් ක්‍රියාත්මක කළ මෙවැනි වැඩසටහන්වලට සහාය දෙමින් වර්තමාන රජය ද පුද්ගලයන්ට නීතිවිරෝධී ලෙස ලිංගික පරිවර්තනයන් සිදු කර ගැනීමට අවශ්‍ය සහාය දෙමින් කටයුතු කරන බවත්, මේ ආකාරයෙන් සිය කැමැත්ත පරිදි ලිංගික අනන්‍යතා වෙනස්කම් සිදු කිරීම හරහා සමලිංගික විවාහවලට මඟ පෑදෙන බවත්, එය ද නීතියට පටහැනි ක්‍රියාවක් බවත් ඔවුන් පෙන්වා දී තිබෙනවා.

මෙම නීතිවිරෝධී ක්‍රියාවට ඉඩ සැලසීම තුළින් වගඋත්තරකරුවන් මූලික මිනිස් අයිතිවාසිකම් උල්ලංඝනය කිරීමක් සිදු කර ඇති බවත්, ඒ අනුව ජීව විද්‍යාත්මක පදනමකින් බැහැරව සිය අභිලාෂය පරිදි සැත්කම් මඟින් ලිංගික අනන්‍යතාව වෙනස් කර ගැනීමට අනුමැතිය දෙමින් නිකුත් කර තිබෙන සියලු චක්‍රලේඛ හා රාජ්‍ය වැඩසටහන් බලරහිත කිරීමේ නියෝගයක් නිකුත් කරන ලෙසත් පෙත්සම්කරු ශ්‍රේෂ්ඨාධිකරණයෙන් වැඩිදුරටත් ඉල්ලා සිටිනවා.

