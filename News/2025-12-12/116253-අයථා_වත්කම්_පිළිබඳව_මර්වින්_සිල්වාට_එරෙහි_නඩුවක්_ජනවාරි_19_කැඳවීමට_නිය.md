---
title: "අයථා වත්කම් පිළිබඳව මර්වින් සිල්වාට එරෙහි නඩුවක් ජනවාරි 19 කැඳවීමට නියෝග"
date: 2025-12-12 14:47:52
---

# අයථා වත්කම් පිළිබඳව මර්වින් සිල්වාට එරෙහි නඩුවක් ජනවාරි 19 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/mervyn-silva.jpg)

සිය නිත්‍යානුකූල ආදායම ඉක්මවා රුපියල් මිලියන 150 කට ආසන්න වත්කම් හා දේපළ අයථා ලෙස අත්පත් කර ගත්තේ යැයි චෝදනා ලබා සිටින හිටපු අමාත්‍ය මර්වින් සිල්වාට එරෙහිව අල්ලස් කොමිසම විසින් ගොනු කර තිබෙන නඩුව, වැඩිදුර සාක්ෂි විභාගය සඳහා ජනවාරි මස 19 වැනිදා කැඳවන ලෙස කොළඹ මහාධිකරණය නියෝග කර තිබෙනවා.

ඒ අනුව, මෙම නඩුව අද කොළඹ මහාධිකරණ විනිසුරු මොහොමඩ් මිහාල් ඉදිරියේ කැඳවනු ලැබූ අතර, එහිදී විත්තිකාර මර්වින් සිල්වා වෙනුවෙන් පෙනී සිටින නීතිඥවරයාට අද දින නඩු විභාගයට පෙනී සිටීමට අපහසු බව දැනුම් දී සිටියා.

එහි දී ඉදිරිපත් වූ කරුණු සලකා බැලූ විනිසුරුවරයා වැඩිදුර සාක්ෂි විභාගය ජනවාරි 19 වැනිදා දක්වා කල් තැබූ අතර, එදින සාක්ෂිකරුවන් දෙදෙනෙකුට අධිකරණයේ පෙනී සිටින ලෙස දන්වා සිතාසි නිකුත් කරන ලෙස ද විනිසුරුවරයා නියෝග කළා.

2010 වසරේ සිට 2012 වසර දක්වා කාල සීමාව තුළ සිය නීත්‍යානුකූල ආදායම ඉක්මවා රුපියල් මිලියන 150 කට අධික වත්කම් සහ දේපළ අයථා ලෙස අත්පත් කර ගැනීම තුළින් අල්ලස් පනත යටතේ වරදක් සිදු කර ඇතැයි චෝදනා කරමින්, අල්ලස් කොමිසම විසින් හිටපු අමාත්‍ය මර්වින් සිල්වාට එරෙහිව මෙම නඩුව ගොනු කර තිබෙනවා.

