---
title: "රවී කරුණානායක හා අර්ජුන් ඇලෝසියස්ට එරෙහි නඩුවක් ජනවාරි 16 කැඳවීමට නියෝග"
date: 2025-12-12 13:53:57
---

# රවී කරුණානායක හා අර්ජුන් ඇලෝසියස්ට එරෙහි නඩුවක් ජනවාරි 16 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

හිටපු මුදල් අමාත්‍ය පාර්ලිමේන්තු මන්ත්‍රී රවී කරුණානායක හා පර්පෙචුවෙල් ට්‍රෙෂරීස් සමාගමේ අධ්‍යක්ෂ අර්ජුන් ඇලෝසියස් යන අයට එරෙහිව අල්ලස් කොමිසම විසින් ගොනු කර තිබෙන නඩුව වැඩිදුර සාක්ෂි විභාගය සඳහා ජනවාරි 16 වැනිදා කැඳවන ලෙස කොළඹ මහාධිකරණය නියෝග කර තිබෙනවා.

මෙම නඩුව අද කොළඹ මහාධිකරණ විනිසුරු මොහොමඩ් මිහාල් ඉදිරියේ කැඳවනු ලැබූ අවස්ථාවේදී පැමිණිල්ලේ සාක්ෂි සටහන් කර ගැනීම සිදු වුනු අතර, ඉන් අනතුරුව වැඩිදුර සාක්ෂි විභාගය ජනවාරි 16 වැනිදා දක්වා කල් තැබීමට විනිසුරුවරයා නියම කර ඇති බවයි සඳහන් වෙන්නේ.

2016 වසරේ පෙබරවාරි 12 වැනිදා සහ එම වසරේ සැප්තැම්බර් 30 වැනිදා දක්වා කාල සීමාව තුළ මුදල් අමාත්‍යවරයා වශයෙන් කටයුතු කළ විත්තිකාර රවී කරුණානායක, අදාළ නඩුවේ දෙවන විත්තිකාර අර්ජුන් ඇලෝසියස් අධ්‍යක්ෂවරයෙකු ලෙස ක්‍රියා කරන ‘වෝල්ට් සහ රෝ ඇසෝසියේට්ස්’ පෞද්ගලික සමාගමේ නමට ලබාගෙන තිබූ ‘මොනාර්ක් නිවාස සංකීර්ණයේ’ පිහිටි නිවසක පදිංචි වී සිටීම තුළින් අල්ලස් පනතේ 19 (ඇ) වගන්තිය යටතේ වරදක් සිදු කළේ යැයි චෝදනා කරමින් අල්ලස් කොමිසම විසින් රවී කරුණානායකට එරෙහිව චෝදනා එල්ල කර තිබෙනවා.

එම කටයුත්තට ආධාර අනුබල දීම සම්බන්ධයෙන් දෙවන විත්තිකාර පර්පෙචුවෙල් ට්‍රෙෂරීස් සමාගමේ අධ්‍යක්ෂවරයෙකු වන අර්ජුන් ඇලෝසියස්ට එරෙහිව එම කොමිසම විසින් අධි චෝදනා ඉදිරිපත් කර තිබෙනවා.

