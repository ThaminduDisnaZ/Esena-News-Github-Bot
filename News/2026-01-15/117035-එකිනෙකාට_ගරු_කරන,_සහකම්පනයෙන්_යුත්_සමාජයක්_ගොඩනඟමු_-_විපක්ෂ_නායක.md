---
title: "එකිනෙකාට ගරු කරන, සහකම්පනයෙන් යුත් සමාජයක් ගොඩනඟමු - විපක්ෂ නායක"
date: 2026-01-15 11:20:00
---

# එකිනෙකාට ගරු කරන, සහකම්පනයෙන් යුත් සමාජයක් ගොඩනඟමු - විපක්ෂ නායක

![Thumbnail](https://helakuru.sgp1.cdn.digitaloceanspaces.com/esana/images/lib/sajith-premadasa-new-archived.jpg)

එකිනෙකාට ගරු කරන, සහකම්පනයෙන් යුත් සමාජයක් ගොඩ නැඟීමට කටයුතු කළ යුතු බව විපක්ෂ නායක සජිත් ප්‍රේමදාස පවසනවා.

බහුජාතික, බහු ආගමික සහ බහු භාෂාමය සමාජයක පැවැත්ම තහවුරු වන්නේ ඒ ඒ ජාතීන්ගේ සංස්කෘතික අනන්‍යතාවන්ට ගරු කිරීමට සියලු දෙනාම දක්වන කැපවීම මත බවයි තෛපොංගල් දිනය නිමිත්තෙන් පණිවිඩයක් නිකුත් කරමින් විපක්ෂ නායකවරයා සඳහන් කළේ.

හින්දු බැතිමතුන් ඉමහත් සතුටින් සමරන තෛපොංගල් උත්සවය අපට කියා දෙන පාඩම මැනවින් හඳුනා ගතහොත්, එය අපගේ ජීවිතවලට ඉමහත් රුකුලක් වනු ඇති බව ද විපක්ෂ නායකවරයා සඳහන් කර තිබෙනවා.

මේ මොහොතේ අපගේ වගකීම වන්නේ එම දැක්ම හා දර්ශනය සමාජයට ලබාදීමේ මාර්ග හැකිතාක් දුරට පුළුල් කිරීම බවත්, පාසල, දහම් පාසල, පන්සල, කෝවිල, පල්ලිය, දේවස්ථානය මූලික කොට ඒ ඒ ආගමිකයන්ට ආවේණික සංස්කෘතික හා ආගමික අවස්ථාවන් පිළිබඳව විධිමත් දැනුමක් ලබා දීමට නොපමාව පියවර ගත යුතු අතර, එවැනි වැඩපිළිවෙළක් තුළ එකිනෙකාට ගරු කරන සහකම්පනයෙන් යුත් සමාජයක් නිර්මාණය කිරීමට අපට හැකියාව ලැබෙන බවයි විපක්ෂ නායක සජිත් ප්‍රේමදාස වැඩිදුරටත් සඳහන් කරන්නේ.

