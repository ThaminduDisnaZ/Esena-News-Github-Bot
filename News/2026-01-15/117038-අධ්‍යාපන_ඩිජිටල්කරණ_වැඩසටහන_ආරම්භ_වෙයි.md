---
title: "අධ්‍යාපන ඩිජිටල්කරණ වැඩසටහන ආරම්භ වෙයි"
date: 2026-01-15 13:00:00
---

# අධ්‍යාපන ඩිජිටල්කරණ වැඩසටහන ආරම්භ වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/china-sl-education-o.jpg)

චීන ප්‍රදාන යටතේ ක්‍රියාත්මක වන අධ්‍යාපන ඩිජිටල්කරණ වැඩසටහන අග්‍රමාත්‍ය ආචාර්ය හරිනි අමරසූරියගේ ප්‍රධානත්වයෙන් ඊයේ (14) නිල වශයෙන් ආරම්භ කර තිබෙනවා.

ඒ අනුව, එම වැඩසටහන ආරම්භ කිරීමේ ගිවිසුම අත්සන් කිරීම, අධ්‍යාපන, උසස් අධ්‍යාපන සහ වෘත්තීය අධ්‍යාපන අමාත්‍යාංශ ලේකම් නාලක කලුවැව සහ චීන තානාපති Qi Zhenhong විසින් සිදු කර ඇති බවයි සඳහන් වන්නේ.

පන්ති කාමර තුළ තාක්ෂණික උපකරණ සවි කිරීම අභිබවා ගිය, ළමයාව මනා ලෙස මාර්ගගත සුරක්ෂිතතාවකින් ආරක්ෂා වූ තාක්ෂණික අධ්‍යාපන රටාවකට යොමු කිරීම ව්‍යාපෘතියේ අරමුණ වන අතර, මෙම ව්‍යාපෘතිය මඟින් ඩිජිටල් අධ්‍යාපන යටිතල පහසුකම් සඳහා වන ක්ලවුඩ් (Cloud) දත්ත මධ්‍යස්ථානයක්, දුරස්ථ ඉගෙනුම් ක්‍රමවේදයක් සහ කෘත්‍රිම බුද්ධිය ඔස්සේ මෙහෙයවිය හැකි විශේෂාංග සහිත ස්මාර්ට් පන්ති කාමර 900 කට ආසන්න ප්‍රමාණයක් පිහිටුවීමට ද සැලසුම් කර තිබෙනවා.

එම අවස්ථාවට එක්වෙමින් අග්‍රාමාත්‍ය ආචාර්ය හරිනි අමරසූරිය සඳහන් කළේ, අධ්‍යාපන ප්‍රතිසංස්කරණ සිදු කිරීමේදී පාසල්වල ඩිජිටල් යටිතල පහසුකම් දියුණු කිරීම ඉලක්කගත සාධකයක් වන බවත්, ඩිජිටල් අසමානතාවක් පවතින පාසල් හඳුනාගෙන, ඒවා ඩිජිටල්කරණයට ලක් කොට, සෑම සිසුවකුටම සමාන අධ්‍යාපන පහසුකම් භුක්ති විඳීමට ඉඩ සලසා දිය යුතු බවයි.

