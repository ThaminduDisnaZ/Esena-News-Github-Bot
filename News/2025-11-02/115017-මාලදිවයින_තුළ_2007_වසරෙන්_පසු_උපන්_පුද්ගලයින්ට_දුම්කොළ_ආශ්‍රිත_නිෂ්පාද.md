---
title: "මාලදිවයින තුළ 2007 වසරෙන් පසු උපන් පුද්ගලයින්ට දුම්කොළ ආශ්‍රිත නිෂ්පාදන තහනමක් පනවයි"
date: 2025-11-02 21:35:00
---

# මාලදිවයින තුළ 2007 වසරෙන් පසු උපන් පුද්ගලයින්ට දුම්කොළ ආශ්‍රිත නිෂ්පාදන තහනමක් පනවයි

![Thumbnail](https://helakuru.sgp1.cdn.digitaloceanspaces.com/esana/images/lib/maldives-mkl.jpg)

මාලදිවයින තුළ පරම්පරාගත දුම්කොළ තහනමක් නොවැම්බර් 01 වනදා සිට ක්‍රියාත්මක කිරීමට එරට සෞඛ්‍ය අමාත්‍යාංශය විසින් පියවර ගෙන තිබෙනවා.

ඒ අනුව, මෙම නීතිය 2007 ජනවාරි මාසයෙන් පසු උපන් ඕනෑම පුද්ගලයෙකුට අදාළ වන අතර, ඔවුන්ට මාලදිවයින තුළ දුම්කොළ නිෂ්පාදන මිල දී ගැනීම, භාවිත කිරීම හෝ විකිණීම තහනම් වනවා.

මහජන සෞඛ්‍ය ආරක්ෂා කිරීම සහ දුම්කොළවලින් තොර පරම්පරාවක් ප්‍රවර්ධනය කිරීම මෙහි අරමුණ බවත්, එරට ජනාධිපතිවරයා විසින් ද මෙම නව නීතිය අනුමත කර ඇති බවයි එරට සෞඛ්‍ය අමාත්‍යාංශය සඳහන් කරන්නේ.

මෙම නීතිය කඩ කරන බාල වයස්කරුවෙකුට දුම්කොළ නිෂ්පාදන විකිණීමේ වරදට ඩොලර් 3,200ක පමණ දඩයක් හිමි වන අතර, ලොව සුඛෝපභෝගී සංචාරක ව්‍යාපාරයකට හිමිකම් කියන මාලදිවයිනට පැමිණෙන සංචාරකයින්ට ද මෙම නීතිය අදාළ වනවා.

විද්‍යුත් සිගරට් සහ වේප් නිෂ්පාදන ආනයනය, විකිණීම, බෙදා හැරීම, සන්තකයේ තබා ගැනීම සහ භාවිත කිරීම ද මෙම තහනමට ඇතුළත් වන අතර, එය වයස නොතකා සියලුම පුද්ගලයින්ට බලපැවැත්වෙන අතර, වේප් උපාංග භාවිතා කළහොත් රුෆියා 5,000ක දඩයකට යටත් වීමට සිදු වනවා.

දුම්පානයට එරෙහි ව එවැනි නීතියක් මුලින් ම පැනවූ රට වූයේ නවසීලන්තය වන අතර, පසුව එම නීතිය 2023 වසරේ ඉවත් කිරීමට ඔවුන් කටයුතු කළ අතර, මාලදිවයින මෙම නීතිය පැනවීමත් සමඟ එවැනි තහනමක් පැනවූ එකම රට වන්නේ මාලදිවයිනයි.

