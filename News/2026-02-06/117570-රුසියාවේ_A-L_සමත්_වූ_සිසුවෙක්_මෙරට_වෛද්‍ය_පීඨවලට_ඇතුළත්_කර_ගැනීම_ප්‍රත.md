---
title: "රුසියාවේ A/L සමත් වූ සිසුවෙක් මෙරට වෛද්‍ය පීඨවලට ඇතුළත් කර ගැනීම ප්‍රතික්ෂේප කිරීමෙන් ඔහුගේ මූලික මිනිස් අයිතිවාසිකම් උල්ලංඝනය වී ඇති බවට තීන්දුවක්"
date: 2026-02-06 08:45:00
---

# රුසියාවේ A/L සමත් වූ සිසුවෙක් මෙරට වෛද්‍ය පීඨවලට ඇතුළත් කර ගැනීම ප්‍රතික්ෂේප කිරීමෙන් ඔහුගේ මූලික මිනිස් අයිතිවාසිකම් උල්ලංඝනය වී ඇති බවට තීන්දුවක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

රුසියාවේ උසස් පෙළ විභාගය සමත් වී මෙරට වෛද්‍ය පීඨයට ඇතුළුවීම සඳහා සුදුසුකම් ලැබූ ශ්‍රී ලාංකික ශිෂ්‍යයෙකු මෙරට වෛද්‍ය පීඨවලට ඇතුළත් කර ගැනීම ප්‍රතික්ෂේප කිරීම තුළින් ඔහුගේ මූලික මිනිස් අයිතිවාසිකම් උල්ලංඝනය වී ඇතැයි තීන්දු කළ ශ්‍රේෂ්ඨාධිකරණය, එම සිසුවා වහාම මෙරට විශ්ව විද්‍යාලයක වෛද්‍ය පීඨයකට ඇතුළත් කර ගන්නා ලෙස විශ්ව විද්‍යාල ප්‍රතිපාදන කොමිසමට නියෝග කර තිබෙනවා.

බොරැල්ල ප්‍රදේශයේ පදිංචි ඉසුල දම්සිත් ජයරත්න නමැති සිසුවා විසින් මෙම පෙත්සම ගොනු කර තිබූ අතර, එය විභාග කිරීමෙන් අනතුරුව ජනක් ද සිල්වා, සෝභිත රාජකරුණා යන විනිසුරුවරුන්ගේ එකඟත්වය ඇතිව, ශ්‍රේෂ්ඨාධිකරණ විනිසුරු අර්ජුන ඔබේසේකර විසින් මෙම තීන්දුව ප්‍රකාශයට පත් කර ඇති බවයි සඳහන් වන්නේ.

තමන් කොළඹ රාජකීය විද්‍යාලයෙන් අ.පො.ස. සාමාන්‍ය පෙළ විභාගය සමත් වූ බවත්, තම පියා ශ්‍රී ලංකා ගුවන් හමුදාවේ කණ්ඩායම් කපිතාන්වරයකු වශයෙන් සේවය කරමින් සිටියදී රුසියාවේ ශ්‍රී ලංකා තානාපති කාර්යාලයේ ආරක්ෂක උපදේශක තනතුරක් ලැබීමෙන් අනතුරුව තමා ද රුසියාව බලා පිටත් වූ බවත්, එහිදී ඉන්දියානු, පාකිස්තානු හා බංග්ලාදේශ සිසුන් ඉගෙනුම ලබන පාසලකින් ජ්‍යෙෂ්ඨ පාසල් සහතික පත්‍ර විභාගය සමත් වූ අතර, එය ශ්‍රී ලංකාවේ අපොස උසස් පෙළ විභාගයට සමාන විභාගයක් බවයි පෙත්සම්කරු කියා සිටින්නේ.

ඉන් පසුව තමා විදේශ කටයුතු අමාත්‍යාංශය හරහා මෙරට රජයේ විශ්ව විද්‍යාලවල වෛද්‍ය පීඨ සඳහා ඇතුළත් වීමට අයදුම්පතක් ඉදිරිපත් කළ අතර, ඊට අදාළ නිර්ණායකයන්ට තමා අයත් නොවන බව සඳහන් කරමින් අදාළ අයදුම්පත මෙරට විදේශ කටයුතු අමාත්‍යාංශය විසින් ප්‍රතික්ෂේප කිරීම හරහා සිය මූලික මිනිස් අයිතිවාසිකම් උල්ලංඝනය වී ඇති බව ඔහු සිය පෙත්සම තුළින් සඳහන් කර තිබුණා.

ඉදිරිපත් වූ කරුණු සලකා බැලීමේදී, පෙත්සම්කරු රාජ්‍ය විශ්ව විද්‍යාලයක වෛද්‍ය පීඨයට ඇතුළත් වීම සඳහා අදාළ නිර්ණායකයන් යටතේ සුදුසුකම් ලබා ඇති බවත්, මෙම ක්‍රියාව සම්බන්ධයෙන් මැදිහත් වීමට විදේශ කටයුතු අමාත්‍යාංශයට බලයක් නොමැති බවත් විනිසුරුවරයා පෙන්වා දුන් අතර, පෙත්සම්කරුගේ අදාළ අයදුම්පත ප්‍රතික්ෂේප කිරීමට එම අමාත්‍යාංශය ගත් තීරණය නීතියට පටහැනි බවයි තීන්දුව ප්‍රකාශයට පත් කරමින් විනිසුරුවරයා සඳහන් කළේ.

