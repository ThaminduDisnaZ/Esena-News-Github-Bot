---
title: "දිට්වා සුළි කුණාටුවෙන් ආපදාවට ලක්වූ සියලු දිස්ත්‍රික්කවල පාසල් දරුවන් වෙනුවෙන් ජනාධිපති අරමුදලෙන් රුපියල් බිලියන 1.9 ක්"
date: 2026-02-06 11:55:00
---

# දිට්වා සුළි කුණාටුවෙන් ආපදාවට ලක්වූ සියලු දිස්ත්‍රික්කවල පාසල් දරුවන් වෙනුවෙන් ජනාධිපති අරමුදලෙන් රුපියල් බිලියන 1.9 ක්

![Thumbnail](https://helakuru.sgp1.cdn.digitaloceanspaces.com/esana/images/lib/president-fund-new.jpg)

දිට්වා සුළි කුණාටුවෙන් ආපදාවට ලක්වූ සියලු දිස්ත්‍රික්කවල පාසල් දරුවන් වෙනුවෙන් ජනාධිපති අරමුදලින් පිරිනැමෙන රුපියල් 10,000 ක දීමනාව ලබාදීම සඳහා ජනාධිපති අරමුදල රුපියල් 1,925,010,000/- ක මුදලක් වෙන් කර තිබෙනවා.

එම සියලු ප්‍රතිපාදන මේ වන විට අදාළ දිස්ත්‍රික් ලේකම්වරු මගින් ප්‍රාදේශීය ලේකම්වරු වෙත යොමු කර ඇති බවයි ජනාධිපති මාධ්‍ය අංශය පවසන්නේ.

ආපදාවට ලක් වූ දිස්ත්‍රික්කවල පාසල් දරුවන්ගේ අධ්‍යාපන කටයුතු පවත්වාගෙන යාම වෙනුවෙන් රජයෙන් එක් සිසුවෙකුට රුපියල් 25,000 ක මුදලක් ලබාදීමට පියවර ගෙන තිබෙන අතර, එයින් රුපියල් 15,000 ක් මහා භාණ්ඩාගාරයෙන් ද, රුපියල් 10,000 ක් ජනාධිපති අරමුදලින් ද ලබාදීම සිදු කෙරෙනවා.

ඒ අනුව, අම්පාර, හම්බන්තොට, පොළොන්නරුව, මොනරාගල, මන්නාරම සහ වවුනියාව යන දිස්ත්‍රික්කවල පාසල් දරුවන් වෙනුවෙන්, ජනාධිපති අරමුදලින් ලබාදෙන රුපියල් 10,000 ක දීමනාව මේ වන විට සම්පූර්ණයෙන් ගෙවා අවසන් කර තිබෙන අතර, අනෙකුත් දිස්ත්‍රික්කවල පාසල් දරුවන් වෙනුවෙන් ද අදාළ මුල්‍ය ප්‍රදානය කඩිනමින් ලබාදීමට නියමිත බවයි වැඩිදුරටත් සඳහන් වන්නේ.

