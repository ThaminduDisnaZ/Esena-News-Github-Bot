---
title: "වත්මන් රජයට යහපත් මූල්‍ය විනයක් තිබෙනවා - මහ බැංකු අධිපති"
date: 2026-02-06 17:20:00
---

# වත්මන් රජයට යහපත් මූල්‍ය විනයක් තිබෙනවා - මහ බැංකු අධිපති

![Thumbnail](https://helakuru.sgp1.cdn.digitaloceanspaces.com/esana/images/lib/nandalal-weerasinhe-new-1.jpg)

'දිට්වා' සුළි කුණාටුවේ බලපෑම හමුවේ වුවත්, ශ්‍රී ලංකාවේ ආර්ථිකය මනා විනයකින් යුතුව පවත්වාගෙන යමින් ඇති බව මහ බැංකු අධිපති, ආචාර්ය නන්දලාල් වීරසිංහ පවසනවා.

අතිරේක වියදම් මගින් රජයේ ණය ගැනීම සහ ණය ප්‍රතිව්‍යුහගත කිරීමට බලපෑම් කරන බවට විවාදයක් පවතින නමුත්, පසුගිය වසර කිහිපයේ පැවති යහපත් ආදායම් උපයා ගැනීම සහ මූල්‍ය විනය හේතුවෙන් රජයේ බැංකු දෙකෙහිම රුපියල් ට්‍රිලියනයක අතිරික්තයක් පවත්වා ගැනීමට හැකිව ඇති බවයි 'කෘත්‍රීම බුද්ධිය සහ ඩිජිටල් යුගයේ ආර්ථික වර්ධනය' මැයෙන් අද (06) කොළඹදී පැවති සමුළුවක් අමතමින් මහ බැංකු අධිපතිවරයා සඳහන් කළේ.

2028 දී නැවත ණය ප්‍රතිව්‍යුහගත කිරීමකට යාමට හෝ ආර්ථිකයේ කඩා වැටීමක් සිදු වනු ඇති බවට ප්‍රකාශ කළ ද, 2025 වසරේදී මෙරට සංචිත භාවිත කර ඩොලර් මිලියන 3,934 ක් ගෙවා අවසන් කර ඇති බවත්, මෙවැනි නොවැදගත් කතා හේතුවෙන් ආයෝජකයන්ගේ මනසේ රට ගැන අනවශ්‍ය සැකයක් ඇති කරන බවත් ඔහු පවසා සිටියා.

'දිට්වා' හානිය නිසා ණය ගෙවීම නතර කළ යුතු බවට ඇතැමුන් ප්‍රකාශ කරන බවත්, මෙවැනි දේවල් සම්බන්ධයෙන් තර්ක කරන්නේ ආර්ථිකය යළි කඩා වැටෙනවාට කැමති අය විය හැකි බවත්, වත්මන් රජයට යහපත් මූල්‍ය විනයක් තිබෙන බවයි මහ බැංකු අධිපති ආචාර්ය නන්දලාල් වීරසිංහ වැඩිදුරටත් ප්‍රකාශ කර සිටියේ.

