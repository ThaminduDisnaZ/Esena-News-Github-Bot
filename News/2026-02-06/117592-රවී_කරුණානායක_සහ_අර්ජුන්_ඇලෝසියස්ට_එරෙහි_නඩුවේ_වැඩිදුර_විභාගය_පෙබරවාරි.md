---
title: "රවී කරුණානායක සහ අර්ජුන් ඇලෝසියස්ට එරෙහි නඩුවේ වැඩිදුර විභාගය පෙබරවාරි 14 දක්වා කල් තැබීමට නියෝග"
date: 2026-02-06 15:25:00
---

# රවී කරුණානායක සහ අර්ජුන් ඇලෝසියස්ට එරෙහි නඩුවේ වැඩිදුර විභාගය පෙබරවාරි 14 දක්වා කල් තැබීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

අල්ලස් පනත යටතේ, හිටපු මුදල් අමාත්‍ය රවී කරුණානායක සහ පර්පෙචුවෙල් ට්‍රෙෂරීස් සමාගමේ අධ්‍යක්ෂ අර්ජුන් ඇලෝසියස් යන අයට එරෙහිව අල්ලස් කොමිසම විසින් ගොනු කර ඇති නඩුවේ වැඩිදුර විභාගය ලබන 14 වැනිදා දක්වා කල් තැබීමට කොළඹ මහාධිකරණය අද (06) නියෝග කර තිබෙනවා.

මෙම නඩුව අද කොළඹ මහාධිකරණ විනිසුරු මොහොමඩ් මිහාල් හමුවේ කැඳවනු ලැබූ අවස්ථාවේදී පැමිණිල්ලේ සාක්ෂි සටහන් කර ගැනීම සිදු කර ඇති බවයි සඳහන් වන්නේ.

2016 වසරේ පෙබරවාරි මස 12 වැනිදා සහ එම වසරේ සැප්තැම්බර් මස 30 වැනිදා දක්වා කාලසීමාව තුළ මුදල් අමාත්‍යවරයා වශයෙන් කටයුතු කළ විත්තිකාර රවී කරුණායක විසින් අදාළ නඩුවේ දෙවන විත්තිකාර අර්ජුන් ඇලෝසියස් අධ්‍යක්ෂවරයකු ලෙස ක්‍රියා කරන වෝල්ට් සහ රෝ ඇසෝසියේට්ස් පෞද්ගලික සමාගමේ නමට ලබා ගෙන තිබූ ‘මොනාර්ක්’ නිවාස සංකීර්ණයේ පිහිටි නිවසක පදිංචිව සිටීම තුළින් අල්ලස් පනතේ 19 (ඇ) වගන්තිය යටතේ වරදක් සිදු කළේ යැයි චෝදනා කරමින් අල්ලස් කොමිසම විසින් රවී කරුණායකට එරෙහිව චෝදනා එල්ල කර තිබෙනවා.

එම කටයුත්තට ආධාර අනුබල දීම සම්බන්ධයෙන් දෙවන විත්තිකාර පර්පචුවල් ට්‍රෙෂරීස් සමාගමේ අධ්‍යක්ෂවරයකු වන අර්ජුන් ඇලෝසියස්ට එරෙහිව ද එම කොමිසම විසින් අධි චෝදනා ඉදිරිපත් කර තිබෙනවා.

