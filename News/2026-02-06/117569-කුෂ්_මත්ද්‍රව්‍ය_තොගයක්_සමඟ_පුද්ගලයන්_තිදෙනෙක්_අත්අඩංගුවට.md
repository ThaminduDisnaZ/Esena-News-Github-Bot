---
title: "කුෂ් මත්ද්‍රව්‍ය තොගයක් සමඟ පුද්ගලයන් තිදෙනෙක් අත්අඩංගුවට"
date: 2026-02-06 09:15:00
---

# කුෂ් මත්ද්‍රව්‍ය තොගයක් සමඟ පුද්ගලයන් තිදෙනෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

කුෂ් මත්ද්‍රව්‍ය තොගයක් මෙරටට රැගෙන ආ ශ්‍රී ලාංකික ගුවන් මගියකු කටුනායක ගුවන්තොටුපොළේදී අත්අඩංගුවට ගෙන තිබෙනවා.

අත්අඩංගුවට ගත් ගුවන් මගියා මනිපායි ප්‍රදේශයේ පදිංචි 26 හැවිරිදි පුද්ගලයකු වන අතර, ඔහු අද අලුයම 12.35 ට තායිලන්තයේ බැංකොක් නුවර සිට තායි ගුවන් සේවයට අයත් ගුවන් යානයකින් කටුනායක ගුවන්තොටුපොළ වෙත පැමිණ තිබුණු බවයි සඳහන් වන්නේ.

ඒ අනුව, ඔහු රැගෙන ආ ගමන් මල්ලේ ව්‍යාජ පතුලක කුෂ් මත්ද්‍රව්‍ය කිලෝග්‍රෑම් 02 යි ග්‍රෑම් 116 ක් පැකට් දෙකක් ලෙස සඟවා තිබියදී සොයා ගෙන ඇති අතර, එහි වටිනාකම රුපියල් කෝටි දෙකකට අධික බවයි සඳහන් වන්නේ.

සැකකරු අත්අඩංගුවට ගැනීමෙන් අනතුරුව සිදු කළ ප්‍රශ්න කිරීමේදී, මෙම මත්ද්‍රව්‍ය තොගය මන්නාරම ප්‍රදේශය වෙත රැගෙන යාම සඳහා තවත් පුද්ගලයන් දෙදෙනෙකු මීගමුව නගරයේ සුපිරි වෙළෙඳසැලක් අසල රැඳී සිටින බවට තොරතුරු අනාවරණය වී ඇති අතර, එම පුද්ගලයන් දෙදෙනා ද අද අලුයම කටුනායක ගුවන්තොටුපොළ පොලිස් මත්ද්‍රව්‍ය කාර්යාංශයේ නිලධාරීන් විසින් අත්අඩංගුවට ගෙන ඇති බවයි වැඩිදුරටත් සඳහන් වන්නේ.

