---
title: "ග්‍රාම නිලධාරීන් ලබාදෙන උපදෙස් ඒ ආකාරයෙන්ම ක්‍රියාත්මක කරන්​න -  ආරක්‍ෂක ලේකම්"
date: 2025-11-28 13:56:57
---

# ග්‍රාම නිලධාරීන් ලබාදෙන උපදෙස් ඒ ආකාරයෙන්ම ක්‍රියාත්මක කරන්​න -  ආරක්‍ෂක ලේකම්

![Thumbnail](https://helakuru.sgp1.cdn.digitaloceanspaces.com/esana/images/lib/sampath-thuiyakontha-uu.jpg)

ග්‍රාම නිලධාරීන් විසින් ලබාදෙන උපදෙස් ඒ ආකාරයෙන්ම ක්‍රියාත්මක කිරීමට වග බලා ගන්නා ලෙස ආරක්‍ෂක ලේකම්, එයාර් වයිස් මාර්ෂල් (විශ්‍රාමික) සම්පත් තුයියකොන්තා ආපදාවට ලක්වූ ජනතාවගෙන් ඉල්ලා සිටිනවා.

පවතින ආපදා තත්ත්වය පිළිබඳව දැනුවත් කිරීමට ත්‍රිවිධ හමුදා ආරක්ෂක මූලස්ථානයේදී අද (28) දහවල් පැවැත්වූ මාධ්‍ය හමුවට එක්වෙමින් ඔහු මේ බව කියා සිටියා.

එමෙන්ම, ආපදාවට ලක්වූවන්ට ආරක්ෂිත ස්ථානවලම රැඳී සිටින ලෙසත්, ඔවුන්ට අවශ්‍ය අත්‍යාවශ්‍ය ආහාර සැපයීමට කටයුතු සුදානම් කරමින් ඇති බවයි ආරක්‍ෂක ලේකම්වරයා පවසා සිටියේ.

මේ වනවිටත් ගුවන් යානා, නාවික බෝට්ටු හා යුද භට පිරිස් විසින් ආපදාවට ලක්වූවන් මුදාගැනීම සඳහා කටයුතු සිදු කරමින් මෙහෙයුම් දියත් කර ඇති බවද, ඇතැම් ස්ථානවලදී කාලගුණය ඊට බාධාවක් වී ඇති බවද, නමුත් මේ වන විට තත්ත්වය කළමනාකරණය කිරීමට කටයුතු යොදා ඇති බවද ඔහු සඳහන් කළා.

මේ අතර, ආපදා කළමනාකරණය සදහා මේ වනවිට යුද හමුදා මුලස්ථානයේ ක්‍රියාන්විත මැදිරියක් ස්ථාපිත කර ඇති බවද යුද හමුදාපතිවරයා පවසා සිටියා.

යුද හමුදා භට පිරිස් 20,500 ක් ආපදාවට ලක්වූ පිරිස් මුදා ගැනීමට යොදවා ඇති බවත්, මේ වන විට ආපදාවට ලක්වූ පුද්ගලයින් 4,766 ක් මුදා ගැනීමට සමත් වී ඇති බවයි යුද හමුදාපතිවරයා පැවසුවේ.

එමෙන්ම, ආපදාවට ලක්වූ සියලු ජනතාවට ආහාර සැපයීමේ වගකීමද ත්‍රිවිධ හමුදාවට පවරා ඇති බවද යුද හමුදාපතිවරයා මෙහිදී සඳහන් කර සිටියා.

