---
title: "දිට්වා ත්‍රිකුණාමලයට කි.මී. 50 ක් දකුණු දෙසින් කේන්ද්‍රගත වෙයි"
date: 2025-11-28 06:35:00
---

# දිට්වා ත්‍රිකුණාමලයට කි.මී. 50 ක් දකුණු දෙසින් කේන්ද්‍රගත වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/weather-warning[1].jpg)

මඩකලපුවට කි.මී. 20 ක් නිරිත දෙසින් හමා ගිය 'දිට්වා' සුළි කුණාටුව මේ වන විට ත්‍රිකුණාමලයට කි.මී. 50 ක් දකුණු දෙසින් කේන්ද්‍රගත ව ඇති බව කාලගුණ විද්‍යා දෙපාර්තමේන්තුව පවසනවා.

ඒ අනුව මෙම පද්ධතිය උතුරට බරව වයඹ දෙසට ගමන් කරනු ඇති බවයි අද (28) පෙරවරුවේ නිවේදනයක් නිකුත් කරමින් කාලගුණ විද්‍යා දෙපාර්තමේන්තුව සඳහන් කළේ.

මෙම පද්ධතියේ බලපෑම හේතුවෙන් දිවයිනේ පවතින තද වැසි සහ සුළං තත්ත්වය තවදුරටත් බලාපොරොත්තු වන බවත්, දිවයිනේ බොහෝ ප්‍රදේශවල නිරන්තර වැසි හෝ ගිගුරුම් සහිත වැසි ඇති විය හැකි බවත් ඔවුන් පවසනවා.

උතුරු, උතුරු-මැද, වයඹ, මධ්‍යම, සබරගමුව සහ බස්නාහිර පළාත්වල සහ ත්‍රිකුණාමලයේ දී මි.මී. 200 ට වැඩි ප්‍රබල වැසි ද බස්නාහිර, උතුරු-මැද, සබරගමුව, මධ්‍යම සහ ඌවට අදාළ ප්‍රදේශවල මි.මී. 150 ට වැඩි තද වැසි ද ඇති විය හැකි බවත්, දිවයිනේ සෙසු ප්‍රදේශවල ඇතැම් ස්ථානවලට මි.මී. 75 ට වැඩි වැසි ඇති වීමේ හැකියාව පවතින බවත් සඳහන්.

දිවයිනේ බොහෝ ප්‍රදේශවලට හදිසි සුළං (පැ.කි.මී. 60-70) ඇති වන අතර, එය තද සුළං (පැ.කි.මී. 80-90) දක්වා ද වැඩි විය හැකි බවත්, එයින් ආරක්ෂා වීම සඳහා පියවර ගන්නා ලෙසයි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.

අදාළ නිවේදනය පහතින්.‍

![Image](https://helakuru.sgp1.cdn.digitaloceanspaces.com/esana/images/6928ef3855a57pdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/6928ef3862db8pdf_page_1.jpeg)

![Image](https://helakuru.sgp1.cdn.digitaloceanspaces.com/esana/images/6928ef386e97apdf_page_2.jpeg)

![Image](https://helakuru.sgp1.cdn.digitaloceanspaces.com/esana/images/6928ef387c720pdf_page_3.jpeg)

![Image](https://helakuru.sgp1.cdn.digitaloceanspaces.com/esana/images/6928ef3886b5cpdf_page_4.jpeg)

