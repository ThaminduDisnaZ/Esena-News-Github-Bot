---
title: "රන්වල මන්ත්‍රීවරයා උපාධිය ගැන වංචනික ක්‍රියාවක් කරලා තියෙනවා නම්, විනය පරීක්ෂණයක් කරන්න පුළුවන් - නලින්ද ජයතිස්ස"
date: 2025-12-16 15:05:00
---

# රන්වල මන්ත්‍රීවරයා උපාධිය ගැන වංචනික ක්‍රියාවක් කරලා තියෙනවා නම්, විනය පරීක්ෂණයක් කරන්න පුළුවන් - නලින්ද ජයතිස්ස

![Thumbnail](https://helakuru.sgp1.cdn.digitaloceanspaces.com/esana/images/lib/nalinda-jayathissa-derana.jpg)

පාර්ලිමේන්තු මන්ත්‍රී අශෝක රන්වල විසින් මෙතෙක් සිය උපාධි සහතිකය ඉදිරිපත් කර නොමැති බව අමාත්‍ය වෛද්‍ය නලින්ද ජයතිස්ස සඳහන් කර සිටියා.

අදාළ සිද්ධිය මතුවූ අවස්ථාවේ දී රන්වල මන්ත්‍රීවරයා පක්ෂය වෙත කරන ලද ප්‍රකාශය අනුව යමින්, එවක ඔහු ඉවත් වූයේ උපාධිය සම්බන්ධ ගැටලුවක් නිසා නොවේ යැයි තමන් විසින් පෙරදී ප්‍රකාශයක් කළ බවට පිළිගන්නා බවයි ඊයේ (15) දෙරණ 360 වැඩසටහනට එක් වෙමින් අමාත්‍යවරයා ප්‍රකාශ කළේ.

රජය සම්බන්ධයෙන් විශ්වාසය තබා ඇති ජනතාවගේ මතය ගැන මේ සිදුවීමේදී අනිවාර්යයෙන් සැලකිල්ලට ගන්නා බවද, ඔහු සම්බන්ධයෙන් ගන්නා ක්‍රියාමාර්ගය තමන්ට මේ අවස්ථාවේ දී නිශ්චිතව ප්‍රකාශ කිරීමට නොහැකි වුවත්, ඔහු වංචනික ක්‍රියාවක් සිදු කර ඇත්නම් එයට විනය පරීක්ෂණයක් සිදු කළ හැකි බව ද අමාත්‍ය වෛද්‍ය නලින්ද ජයතිස්ස වැඩිදුරටත් සඳහන් කර සිටියා.

