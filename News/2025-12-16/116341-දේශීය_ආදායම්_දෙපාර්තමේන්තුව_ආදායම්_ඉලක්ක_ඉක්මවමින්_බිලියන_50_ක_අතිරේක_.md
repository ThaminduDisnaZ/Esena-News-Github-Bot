---
title: "දේශීය ආදායම් දෙපාර්තමේන්තුව ආදායම් ඉලක්ක ඉක්මවමින් බිලියන 50 ක අතිරේක බදු ආදායමක් උපයයි"
date: 2025-12-16 14:15:00
---

# දේශීය ආදායම් දෙපාර්තමේන්තුව ආදායම් ඉලක්ක ඉක්මවමින් බිලියන 50 ක අතිරේක බදු ආදායමක් උපයයි

![Thumbnail](https://helakuru.sgp1.cdn.digitaloceanspaces.com/esana/images/lib/anil-jayanthe-tax.jpg)

2025 වසර සඳහා දේශීය ආදායම් දෙපාර්තමේන්තුවට ලබා දී තිබුණු ආදායම් ඉලක්කය රුපියල් බිලියන 2,195 ක් වූ අතර, මේ වන විට එම ඉලක්කය ඉක්මවා යාමට ඔවුන් සමත් වී ඇති බව කම්කරු අමාත්‍ය සහ මුදල් හා ක්‍රම සම්පාදන නියෝජ්‍ය අමාත්‍ය ආචාර්ය අනිල් ජයන්ත ප්‍රනාන්දු පවසනවා.

ඒ අනුව, මෑත ඉතිහාසයේ වැඩිම ආදායම වාර්තා කරමින්, දේශීය ආදායම් දෙපාර්තමේන්තුව විසින් අතිරේකව රුපියල් බිලියන 50 ක ආදායමක් ලබාගෙන ඇති බවයි උත්සවයක් අමතමින් ඔහු ප්‍රකාශ කළේ.

නාස්තිය අවම කරමින්, සිය බදු මුදල රටේ සංවර්ධනය කරා යොමු කිරීමේ දී කිසිදු අක්‍රමිකතාවක් නොවන බවට බදු ගෙවන්නාට ආණ්ඩුව ලබා දී ඇති සහතිකය, බදු ආදායම ඉහළ යාමට හේතුවක් වන බව කම්කරු අමාත්‍ය සහ මුදල් හා ක්‍රම සම්පාදන නියෝජ්‍ය අමාත්‍ය ආචාර්ය අනිල් ජයන්ත ප්‍රනාන්දු එහි දී වැඩිදුරටත් සඳහන් කර සිටියා.

