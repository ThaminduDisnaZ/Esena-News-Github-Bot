---
title: "ඉෂාරාගේ රුවට සමාන කාන්තාව සමඟ සමීප සබඳතා පැවැත්වූ පොලිස් සැරයන්වරයෙකුගේ වැඩ තහනම් කෙරේ"
date: 2025-12-16 11:05:00
---

# ඉෂාරාගේ රුවට සමාන කාන්තාව සමඟ සමීප සබඳතා පැවැත්වූ පොලිස් සැරයන්වරයෙකුගේ වැඩ තහනම් කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/police-pc.jpg)

අලුත්කඩේ අධිකරණ සංකීර්ණය තුළ දී ගනේමුල්ල සංජීව නැමැති සංවිධානාත්මක අපරාධකරුට වෙඩි තබා ඝාතනය කිරීමේ සිද්ධියට අදාළව අත්අඩංගුවට ගෙන දින 90 ක රැඳවුම් නියෝග මත රඳවා සිටින සැකකාරියක් වන ‘නන්ද කුමාර් තක්ෂි’ නැමැති සැකකාරිය සමග සමීප සබඳතා පැවැත් වූ පොලිස් සැරයන්වරයෙකුගේ වැඩ තහනම් කිරීමට පියවර ගෙන තිබෙනවා.

ඉකුත් පෙබරවාරි මස 19 වැනිදා අලුත්කඩේ අධිකරණ සංකීර්ණය තුළ දී ගනේමුල්ල සංජීව නැමැති සංවිධානාත්මක අපරාධකරුට වෙඩි තබා ඝාතනය කර තිබුණු අතර, එම අපරාධයේ ප්‍රධාන සැකකාරිය වූ ‘ඉෂාරා සෙව්වන්දි’ අතුරුදන්ව සිටියා.

පසුව ඇය සහ ඇයගේ රුවට බොහෝ සෙයින් සමාන රුවක් ඇති ‘නන්ද කුමාර් තක්ෂි’ නැමැති මෙම සැකකාරිය ද ඇතුළු සැකකරුවන් හය දෙනෙකු නේපාලයේ කත්මන්ඩු නුවර දී අත්අඩංගුවට ගෙන තිබුණා.

ඉෂාරා සෙව්වන්දි සහ නන්ද කුමාර් තක්ෂි නැමැති සැකකාරියන් දෙදෙනා මේ වන විට දින 90 ක රැඳවුම් නියෝග මත කොළඹ දිසා අපරාධ කොට්ඨාසයේ රඳවා සිටින බවයි වැඩිදුරටත් සඳහන් වෙන්නේ.

