---
title: "ආපදා තත්ත්වයෙන් විනාශ වූ රථ වාහන සම්බන්ධව තොරතුරු රැස් කිරීම ආරම්භ කෙරේ"
date: 2025-12-09 12:55:00
---

# ආපදා තත්ත්වයෙන් විනාශ වූ රථ වාහන සම්බන්ධව තොරතුරු රැස් කිරීම ආරම්භ කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/flood-iop.jpg)

පැවැති ආපදා තත්ත්වය හේතුවෙන් විනාශ වූ රථ වාහන සම්බන්ධව මේ වන විට තොරතුරු රැස් කරමින් පවතින බව මෝටර් රථ ප්‍රවාහන කොමසාරිස් දෙපාර්තමේන්තුව පවසනවා.

ඒ අනුව, එළඹෙන දෙසැම්බර් 15 වැනිදාට පසුව, මේ සම්බන්ධව දිස්ත්‍රික් මට්ටමින් විශේෂ ජංගම සේවාවක් සිදු කිරීමට බලාපොරොත්තු වන බවයි එම දෙපාර්තමේන්තුවේ කොමසාරිස් ජනරාල් කමල් අමරසිංහ සඳහන් කළේ.

අදාළ තොරතුරු මත ඉදිරි කාර්යයන් සිදු කිරීමට නියමිත බවද, ආපදාවට ලක් වූ වාහන මෝටර් රථ ප්‍රවාහන දෙපාර්තමේන්තුව මඟින් පරීක්ෂාවට ලක් කර ධාවනයට සුදුසු ද, නැති ද යන්න තීරණය කරනු ඇති බවද ඔහු ප්‍රකාශ කළා.

ආපදා තත්ත්වය හේතුවෙන් ඇතැම් පුද්ගලයින්ගේ රථ වාහන මෙන්ම ලියකියවිලි ද විනාශ වී ඇති බවත්, එම තොරතුරු ද ලබා ගනිමින් අදාළ ඉදිරි කටයුතු සිදු කිරීමට බලාපොරොත්තු වන බවත්, තමන් පදිංචි ග්‍රාම සේවා කොට්ඨාසයේ අදාළ ග්‍රාම නිලධාරීවරයාට මේ සම්බන්ධව දැනුවත් කරන ලෙසත්, ඔහු හරහා පොලිස් ස්ථානාධිපතිවරයා දැනුවත් කර පොලිස් පැමිණිල්ලක් සිදු කිරීමත් අත්‍යවශ්‍ය වන බවත් ඔහු සඳහන් කර සිටියා.

මේ සම්බන්ධයෙන් මෝටර් රථ ප්‍රවාහන දෙපාර්තමේන්තුවේ විශේෂ ඒකකයක් පිහිටුවා ඇති අතර, 070 718 8866 යන WhatsApp අංකය මඟින් අදාළ තොරතුරු ලබා ගැනීමේ හැකියාව ඇති බවයි ප්‍රවාහන කොමසාරිස් දෙපාර්තමේන්තුවේ කොමසාරිස් ජනරාල් කමල් අමරසිංහ වැඩිදුරටත් ප්‍රකාශ කර සිටියේ.

