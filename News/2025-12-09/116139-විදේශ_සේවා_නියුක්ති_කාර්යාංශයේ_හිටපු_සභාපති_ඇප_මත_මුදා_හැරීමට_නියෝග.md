---
title: "විදේශ සේවා නියුක්ති කාර්යාංශයේ හිටපු සභාපති ඇප මත මුදා හැරීමට නියෝග"
date: 2025-12-09 11:40:00
---

# විදේශ සේවා නියුක්ති කාර්යාංශයේ හිටපු සභාපති ඇප මත මුදා හැරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

අල්ලස් කොමිසම විසින් දූෂණ චෝදනාවක් සම්බන්ධයෙන් සැකපිට අත්අඩංගුවට ගෙන රක්ෂිත බන්ධනාගාරගත කර සිටි, විදේශ සේවා නියුක්ති කාර්යාංශයේ හිටපු සභාපති මොහොමඩ් හිල්මි ඇප මත මුදා හරින ලෙස කොළඹ මහේස්ත්‍රාත් අධිකරණය විසින් නියෝග කර තිබෙනවා.

ඒ අනුව, මෙම සැකකරුගේ රෝගී තත්ත්වය මත, කොළඹ ජාතික රෝහලේ වෛද්‍ය වාර්තාවල සඳහන් රෝගී තත්ත්වය පිළිබඳව සුවිශේෂී කරුණු සේ සලකා මෙම සැකකරු ඇප මත මුදා හැරීමට තීරණය කරන බවට කොළඹ ප්‍රධාන මහේස්ත්‍රාත් අසංග එස්. බෝදරගම විසින් නියෝග කර ඇති බවයි සඳහන් වෙන්නේ.

අදාළ සැකකරු රුපියල් ලක්ෂ 20 ක ශරීර ඇප දෙකක් මත මුදා හැරීමට මහේස්ත්‍රාත්වරයා නියෝග කර ඇති අතර, සැකකරුගේ විදේශ ගමන් තහනම් කරන බවටත්, ඉන් අනතුරුව මෙම නඩුව පෙබරවාරි මස 17 වැනිදා කැඳවන ලෙසටත් නියෝග කර තිබෙනවා.

2024 වසරේ ජනවාරි මස විදේශ සේවා නියුක්ති කාර්යාංශයේ නිලධාරීන්ට බාහිර ක්‍රියාකාරකම් පිළිබඳ පුහුණුවක් ලබාදීම සඳහා ආයතනයක් තෝරා ගැනීමට, ප්‍රසම්පාදන ක්‍රියාවලිය උල්ලංඝනය කරමින් ජේ.එස්.එෆ්. හෝල්ඩින් සමාගමට ලබාදෙන ලෙස නිලධාරීන්ට බලපෑම් සිදු කිරීම තුළින් දූෂණය නමැති වරද සිදු කළේ යැයි සැකපිට හිටපු සභාපතිවරයා අත්අඩංගුවට ගෙන තිබුණා.

