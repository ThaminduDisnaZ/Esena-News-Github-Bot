---
title: "මාලදිවයිනේ දී අත්අඩංගුවට ගත් ශ්‍රී ලාංකිකයින් රඳවා ගෙන ප්‍රශ්න කිරීමට එරට ආරක්ෂක අංශවලින් තීරණයක්"
date: 2025-11-13 14:30:00
---

# මාලදිවයිනේ දී අත්අඩංගුවට ගත් ශ්‍රී ලාංකිකයින් රඳවා ගෙන ප්‍රශ්න කිරීමට එරට ආරක්ෂක අංශවලින් තීරණයක්

![Thumbnail](https://helakuru.sgp1.cdn.digitaloceanspaces.com/esana/images/lib/bort-85.jpg)

මාලදිවයින් ආරක්ෂක අංශ විසින් මත්ද්‍රව්‍ය තොගයක් සමඟ අත්අඩංගුවට ගත් ශ්‍රී ලාංකිකයින් 05 දෙනා දින 30 ක කාලයක් රඳවාගෙන ප්‍රශ්න කිරීමට එරට ආරක්ෂක අංශ තීරණය කර තිබෙනවා.

පසුගිය නොවැම්බර් 07 වන දින 'අවිශ්ක පුතා' නමැති බහුදින ධීවර යාත්‍රාව මාලදිවයින් මුහුදු සීමාවේ දී මත්ද්‍රව්‍ය තොගයක් සමඟ එරට ආරක්ෂක අංශ භාරයට ගනු ලැබුවා.

ශ්‍රී ලංකා නාවික හමුදාව, පොලීසිය සහ මාලදිවයින් ආරක්ෂක බළකාය සහ එරට පොලීසිය එක්ව සිදු කළ ඒකාබද්ධ විමර්ශනයකට අනුව, මෙම වැටලීම සිදු කර තිබුණු අතර, එහිදී අයිස් සහ හෙරොයින් මත්ද්‍රව්‍ය කිලෝග්‍රෑම් 355 කට අධික ප්‍රමාණයක් සමග එහි සිටි ශ්‍රී ලාංකිකයින් 05 දෙනෙකු ද අත්අඩංගුවට ගෙන තිබුණා.

එම ධීවරයින් පිරිස මෙරටට රැගෙන ඒම සඳහා නාවික හමුදාවේ සහ පොලිස් මත්ද්‍රව්‍ය නාශක කාර්යාංශයේ නිලධාරීන් පිරිසක් ද පසුගියදා මාලදිවයින බලා පිටත්ව ගොස් තිබුණු අතර, එහෙත් එරට ආරක්ෂක අංශ විසින් අත්අඩංගුවට ගත් සැකකරුවන් සම්බන්ධයෙන් රැඳවුම් නියෝග ලබාගෙන ඇති බැවින් ඔවුන් මෙරටට රැගෙන ඒමට නොහැකි වී ඇති බවයි වැඩිදුරටත් සඳහන් වන්නේ.

