---
title: "බිඳවැටුණු රන්ටැඹේ - මහියංගණ විදුලි සම්ප්‍රේෂණ පද්ධතිය කඩිනමින් යථා තත්ත්වයට"
date: 2025-12-06 13:10:00
---

# බිඳවැටුණු රන්ටැඹේ - මහියංගණ විදුලි සම්ප්‍රේෂණ පද්ධතිය කඩිනමින් යථා තත්ත්වයට

![Thumbnail](https://helakuru.sgp1.cdn.digitaloceanspaces.com/esana/images/lib/electricity%20(1).png)

දිට්වා සුළි කුණාටු තත්වය නිසා මෙරට ජාතික විදුලි පද්ධතියට සිදුවූ බරපතලම හානිය ලෙස සැළකිය හැකි රන්ටැඹේ - මහියංගණය කිලෝ වෝල්ට් 132 සම්ප්‍රේෂණ පද්ධතිය කඩිනමින් යථා තත්ත්වයට පත් කරමින් ඇති බව බලශක්ති අමාත්‍යාංශය පවසනවා.

එහි එක් කුළුණක් සම්පූර්ණයෙන්ම විනාශ වී, රැහැන්වලට හානි සිදුවී තිබෙන අතර, එම නිසා මහියංගණය ප්‍රදේශයට මෙන්ම දිවයිනේ නැගෙනහිර පළාතට අයත් මඩකලපුව, අම්පාර දිස්ත්‍රික්කවල විදුලි සැපයුම බරපතල ලෙස බිඳ වැටුණු බවයි සඳහන් වන්නේ.

ලංකා විදුලිබල මණ්ඩලය විසින් කිලෝ වෝල්ට් 33 ක තාවකාලික සම්බන්ධතාවයක් හරහා එම ප්‍රදේශයේ රෝහල්, ජල පොම්පාගාර වැනි අත්‍යාවශය ස්ථානවලට විදුලිය ලබාදී ඇති අතර, නිශ්චිත ප්‍රදේශයකට කඩින්කඩ පැය කිහිපය බැගින් විදුලිය ලබාදීමේ ක්‍රමවේදයක් ක්‍රියාත්මක කරමින් විදුලි සම්බන්ධතාව ලබාදීම සිදු කර තිබෙනවා.

විනාශ වී ගිය කුළුණු වෙනුවට තාවකාලික කුළුණු ඉදිකිරීම හා රැහැන් පද්ධති සැකසීම සිදුකරන අතර, ඉරිදා (07) දින වනවිට ඉහත සම්ප්‍රේෂණ පද්ධතිය යථා තත්වයට පත්කොට එම ප්‍රදේශවලට විදුලි සබඳතාව ලබාදීමට අපේක්ෂා කරන බවයි බලශක්ති අමාත්‍යාංශය සඳහන් කරන්නේ.

