---
title: "ආදායම් බදු වාර්තා භාරදීමේ කාල සීමාව දෙසැම්බර් 31 දක්වා දීර්ඝ කෙරේ"
date: 2025-12-06 11:15:00
---

# ආදායම් බදු වාර්තා භාරදීමේ කාල සීමාව දෙසැම්බර් 31 දක්වා දීර්ඝ කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/tax-file[1].jpg)

ආදායම් බදු වාර්තා භාරදීම සඳහා දේශීය ආදායම් දෙපාර්තමේන්තුව විසින් සිදුකළ දැනුම්දීම සංශෝධනය කර තිබෙනවා.

ඒ අනුව, ආදායම් බදු වාර්තා නොවැම්බර් 30 වැනිදා හෝ එදිනට පෙර භාර නොදුන්නහොත් නීතිමය ක්‍රියාමාර්ග ගන්නා බවට නිවේදනයක් නිකුත් කර තිබුණු අතර, අයහපත් කාලගුණික තත්ත්වය සැලකිල්ලට ගනිමින් එම දැනුම්දීම සංශෝධනය කර තිබෙන බවයි එම දෙපාර්තමේතුව සඳහන් කර සිටියේ,

පසුගිය දිනවල මෙරටට බලපෑ අයහපත් කාලගුණික තත්ත්වයන් හේතුවෙන් බොහෝ බදු ගෙවන්නන්ට සහ ඔවුන්ගේ නියෝජිතයින්ට නියමිත කාල සීමාව තුල ආදායම් වාර්තා ගොනුකිරීමට නොහැකි වී ඇති නිසා එම තත්ත්වයන් සැලකිල්ලට ගනිමින් බදු ගෙවන්නන් විසින් 2024/2025 තක්සේරු වර්ෂය සඳහා වන ආදායම් වාර්තා 2025 දෙසැම්බර් 31 වන දින හෝ ඊට පෙර ගොනු කරන්නේ නම්, වාර්තා ප්‍රමාද වී ගොනුකිරීම සඳහා දේශීය ආදායම් පනතේ වන නීතිමය ප්‍රතිපාදන වන දණ්ඩන පැනවීම, තක්සේරු නිකුත් කිරීම හෝ අපරාධ නඩු පැවරීම ආදියෙන් තොරව ආදායම් වාර්තා ගොනු කිරීමට හැකියාව සලසා තිබෙන බවයි සඳහන් වන්නේ.

ඒ අනුව, වාර්තා මෙතෙක් භාරදීමට නොහැකි වූ සියලුම බදු ගෙවන්නන්හට ආදායම් වාර්තා ගොනුකිරීම සඳහා 2025 දෙසැම්බර් 31 වැනිදා දක්වා ලබාදී ඇති මෙම සහන කාලය භාවිතා කරන ලෙස දේශීය ආදායම් දෙපාර්තමේන්තුව වැඩිදුරටත් දන්වා සිටිනවා.

