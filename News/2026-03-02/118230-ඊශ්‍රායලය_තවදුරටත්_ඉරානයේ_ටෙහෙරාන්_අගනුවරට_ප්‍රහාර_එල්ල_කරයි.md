---
title: "ඊශ්‍රායලය තවදුරටත් ඉරානයේ ටෙහෙරාන් අගනුවරට ප්‍රහාර එල්ල කරයි"
date: 2026-03-02 09:50:00
---

# ඊශ්‍රායලය තවදුරටත් ඉරානයේ ටෙහෙරාන් අගනුවරට ප්‍රහාර එල්ල කරයි

![Thumbnail](https://helakuru.sgp1.cdn.digitaloceanspaces.com/esana/images/lib/teheran-kl.jpg)

ඊශ්‍රායලය විසින් තවදුරටත් ඉරානයේ ටෙහෙරාන් අගනුවර හඳුනාගත් ඉලක්ක වෙත ප්‍රහාර එල්ල කරමින් ඇති බව විදෙස් මාධ්‍ය වාර්තා කරනවා.

ඒ අනුව හමුදා බුද්ධි අංශවල මඟපෙන්වීම යටතේ, ගුවන් හමුදාව මේ වන විට ටෙහෙරාන් අගනුවර මධ්‍යයේ පිහිටි ඉරාන ත්‍රස්ත පාලන තන්ත්‍රයේ ඉලක්ක වෙත තවත් ප්‍රහාර මාලාවක් දියත් කර ඇති බවයි වාර්තා වෙන්නේ.

මේ අතර ඉරාන උත්තරීතර නායක කමේනි ඝාතනය කිරීමට එරෙහි ව පළිගැනීමක් ලෙස, හිස්බුල්ලා සංවිධානය ඊශ්‍රායලයේ හයිෆා (Haifa) නගරයේ පිහිටි හමුදා කඳවුරකට ප්‍රහාරයක් එල්ල කර තිබෙන අතර ලෙබනනය සහ එහි ජනතාව ආරක්ෂා කිරීම වෙනුවෙන් සහ ඊශ්‍රායලය දිගින් දිගට ම සිදු කරන ආක්‍රමණවලට ප්‍රතිචාරයක් ලෙස මෙම ප්‍රහාරය එල්ල කළ බව ලෙබනනයේ ක්‍රියාත්මක හිස්බුල්ලා කණ්ඩායම ප්‍රකාශ කර තිබෙන්නේ.

එසේ ම බහරේනයේ සල්මාන් කාර්මික කලාපයේ නවතා තිබූ "විදේශීය නෞකාවක" හටගත් ගින්නකින් ආසියාතික සේවකයකු මිය ගොස් තවත් දෙදෙනකු බරපතළ තුවාල ලබා ඇති බව බහරේන අභ්‍යන්තර කටයුතු අමාත්‍යාංශය නිවේදනය කර තිබෙන අතර මෙම ගින්න හටගෙන ඇත්තේ බහරේන ආරක්ෂක අංශ විසින් ව්‍යර්ථ කරන ලද මිසයිලයක සුන්බුන් අදාළ නෞකාව මතට පතිත වීමෙන් බවයි විදෙස් මාධ්‍ය වාර්තා වැඩිදුරටත් සඳහන් කරන්නේ.

