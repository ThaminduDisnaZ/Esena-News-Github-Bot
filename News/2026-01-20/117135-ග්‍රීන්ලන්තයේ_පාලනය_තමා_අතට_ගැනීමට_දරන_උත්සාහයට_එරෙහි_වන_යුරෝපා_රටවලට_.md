---
title: "ග්‍රීන්ලන්තයේ පාලනය තමා අතට ගැනීමට දරන උත්සාහයට එරෙහි වන යුරෝපා රටවලට තීරුබදු පනවන බවට ට්‍රම්ප් යළි අනතුරු අඟවයි"
date: 2026-01-20 11:15:00
---

# ග්‍රීන්ලන්තයේ පාලනය තමා අතට ගැනීමට දරන උත්සාහයට එරෙහි වන යුරෝපා රටවලට තීරුබදු පනවන බවට ට්‍රම්ප් යළි අනතුරු අඟවයි

![Thumbnail](https://helakuru.sgp1.cdn.digitaloceanspaces.com/esana/images/lib/donald-trump-2025.jpg)

අමෙරිකානු ජනාධිපති ඩොනල්ඩ් ට්‍රම්ප් විසින් ග්‍රීන්ලන්තයේ පාලනය ලබා ගැනීමට දරන උත්සාහයට එරෙහි වන යුරෝපා රටවලට පනවන බවට පැවසූ තීරු බදු තර්ජනය 100% ක්ම ක්‍රියාත්මක කරන බවට ඔහු යළිත් අවධාරණය කර තිබෙනවා.

ඩෙන්මාර්කය සතු ස්වයං පාලන ප්‍රදේශයක් වන ග්‍රීන්ලන්තය අත්පත් කර ගැනීමේ උත්සාහයට එරෙහි වන නේටෝ (NATO) මිත්‍ර රටවල් අටකට එරෙහිව මෙම වෙළෙඳ සම්බාධක පැනවීමට ට්‍රම්ප් තීරණය කර ඇති බවයි සඳහන් වන්නේ.

පෙබරවාරි 01 වැනිදා සිට බ්‍රිතාන්‍යය විසින් ඇමෙරිකාවට එවන සියලුම භාණ්ඩ සඳහා 10% ක තීරුබදු පැනවෙන අතර, ජූනි 01 වැනිදා වන විටත් ග්‍රීන්ලන්ත ගනුදෙනුවට එකඟ නොවන්නේ නම්, එම බද්ද 25% දක්වා ඉහළ නංවන බවට ඔහු අනතුරු අඟවා තිබෙනවා.

එසේම මෙය බ්‍රිතාන්‍යයට අමතරව, ඩෙන්මාර්කය, නෝර්වේ, ස්වීඩනය, ප්‍රංශය, ජර්මනිය, නෙදර්ලන්තය සහ ෆින්ලන්තය යන රටවලටත් අදළ වන බවයි විදෙස් මාධ්‍ය වාර්තා කරන්නේ.

යුරෝපා රටවල් මෙම තර්ජනය හමුවේ නොසැලී සිටින බව ප්‍රකාශ කර ඇති අතර, බ්‍රිතාන්‍ය විදේශ ලේකම් Yvette Cooper ප්‍රකාශ කළේ ග්‍රීන්ලන්තයේ අනාගතය තීරණය කළ යුත්තේ එහි වැසියන් සහ ඩෙන්මාර්කය පමණක් බවයි. 

තර්ජන මඟින් ග්‍රීන්ලන්තය අත්පත් කරගත නොහැකි බව ඩෙන්මාර්කය අවධාරණය කරන අතර, මෙය නේටෝ සංවිධානයේ අවසානය සනිටුහන් කළ හැකි බරපතළ තත්ත්වයක් බවයි එරට විදේශ අමාත්‍යවරයා සඳහන් කරන්නේ.

