---
title: "පොහොසත් රටක් - ලස්සන ජීවිතයක් ගොඩනැඟීම සඳහා, එකමුතුව, අත්වැල් බැඳ ගනිමු - ජනපති"
date: 2026-02-04 13:09:24
---

# පොහොසත් රටක් - ලස්සන ජීවිතයක් ගොඩනැඟීම සඳහා, එකමුතුව, අත්වැල් බැඳ ගනිමු - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/anura-president-pmd.jpg)

78 වන ජාතික නිදහස් දිනය අප විසින් සමරනු ලබන්නේ, අභියෝග රැසක් මධ්‍යයේ වුව ද රට ආර්ථික වශයෙන් ස්ථාවරභාවයක් අත්පත් කර ගනිමින් ඉදිරියට යමින් සිටින ඓතිහාසික මොහොතක බව ජනාධිපති අනුර කුමාර දිසානායක පවසනවා.

ලාංකිකයන් ලෙස අප සැමගේ සාමූහික පොරබැදීමේ ප්‍රතිඵලයක් ලෙස බලපෑම් සහගත ආර්ථික ප්‍රගතියක් සාක්ෂාත් කර ගැනීමට වසර එකහමාරක් වැනි කෙටි කාලයකදී අපි සමත් වූ බවත්, අභියෝග මධ්‍යයේ සාමූහිකව මෙන්ම, අධිෂ්ඨානශීලී ව දූෂිත දේශපාලන සංස්කෘතියක් තුළ ගොඩනැඟෙන ලස්සන ලංකාවක් ලෙස ජාත්‍යන්තරයේ අපේ රට සන්නාමගත කිරීමට අපි සමත් වූ බවයි 78 වන ජාතික නිදහස් දින පණිවිඩය නිකුත් කරමින් ජනාධිපතිවරයා සඳහන් කරන්නේ.

නිදහස ලබා ගෙවුණු කාලය තුළ, නිවැරදි දිශානතියක් කරා අප රට යොමු කිරීමටත්, ජාතික වශයෙන් ළඟා කර ගත යුතු ඉලක්ක ළඟා කර ගැනීමටත්, එකමුතුව ජීවත් වීමටත් ලැබූ ඉතිහාසයේ ස්වර්ණමය අවස්ථා බොහෝ විට මඟහැරී ඇති බවත්, එහෙත් මෙවර එම වරද නැවත සිදු නොකර, අප රට පැවතුණාටත් වඩා දියුණු, ශක්තිමත් සහ ගෞරවනීය රාජ්‍යයක් ලෙස ඉහළට ඔසවා තැබීමේ තිර අදිටනින් යුතුව වෙහෙසෙන බව ද ජනාධිපතිවරයා පෙන්වා දෙනවා.

ගෙවුණු සියවසේ මඟහැරුණු ජයග්‍රහණ මෙරටට අත්කර දෙමින්, සියලු දෙනා එක්ව දකින සුන්දර සිහිනය වන ‘පොහොසත් රටක් - ලස්සන ජීවිතයක්’ ගොඩනැඟීම සඳහා, එකමුතුව, තිර අදිටනින් සහ සහෝදරත්වයෙන් අත්වැල් බැඳ ගනිමු යැයි සියලු පුරවැසියන්ට යළි ආරාධනා කරන බවයි ජනාධිපති අනුර කුමාර දිසානායක වැඩිදුරටත් සඳහන් කරන්නේ.

 

![Image](https://helakuru.sgp1.cdn.digitaloceanspaces.com/esana/images/69829a2b6c84bpdf_page_0.jpeg)

 

![Image](https://helakuru.sgp1.cdn.digitaloceanspaces.com/esana/images/69829a3217991pdf_page_0.jpeg)

