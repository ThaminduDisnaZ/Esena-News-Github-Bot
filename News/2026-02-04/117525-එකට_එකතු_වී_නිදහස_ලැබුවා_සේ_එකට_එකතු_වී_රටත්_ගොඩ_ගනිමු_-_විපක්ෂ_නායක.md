---
title: "එකට එකතු වී නිදහස ලැබුවා සේ එකට එකතු වී රටත් ගොඩ ගනිමු - විපක්ෂ නායක"
date: 2026-02-04 14:20:00
---

# එකට එකතු වී නිදහස ලැබුවා සේ එකට එකතු වී රටත් ගොඩ ගනිමු - විපක්ෂ නායක

![Thumbnail](https://helakuru.sgp1.cdn.digitaloceanspaces.com/esana/images/lib/sajith-premadasa-new-archived.jpg)

එකට එකතු වී නිදහස ලැබුවා සේ ‘එකට එකතු වී රටත් ගොඩ ගනිමු’ යැයි විපක්ෂ නායක සජිත් ප්‍රේමදාස පවසනවා.

ගෙවී ගිය වසර 78 ක කාලය තුළ අගතිගාමී නොවී රට පිළිබඳ විමසා බැලුවහොත් අප ලැබූ ජයග්‍රහණ රැසක් මෙන්ම පසුබෑම් රැසක් ම හඳුනා ගැනීමට හැකි බවත්, ඒවා පිළිබඳ විචාරශීලී ව විමසා බලමින් වර්තමානයේ කටයුතු කිරීම යහපත් අනාගතයකට පදනමක් සැකසීමට හේතු වන බව සැම වටහා ගැනීම අත්‍යවශ්‍ය වූවක් බව ද 78 වන ජාතික නිදහස් දිනය වෙනුවෙන් පණිවිඩයක් නිකුත් කරමින් විපක්ෂ නායකවරයා සඳහන් කරන්නේ.

අතාර්කික දේශපාලන තීන්දු, බලය සඳහා ම වූ වැඩපිළිවෙළ ජනගත කරමින් සිදු කරනු ලැබූ දේශපාලනමය බල හුවමාරු තුළ රටේ ඉදිරි ගමනට සිදු ව ඇති අභියෝගකාරී තත්ත්වය මෙම නිදහස් සැමරුම තුළ පාට කණ්ණාඩිවලින් තොර ව සොයා බැලිය යුතු බව ද විපක්ෂ නායකවරයා පෙන්වා දෙනවා.

78 වැනි නිදහස් සැමරුමේදී අප බුද්ධිමත්ව හා විමර්ශනශීලී ව රටේ අභියෝග හඳුනාගත යුත්තේ ලැබූ නිදහස රටේ ස්වෛරීත්වය, ස්වාධීනත්වය සහ ජනතාවගේ පරමාධිපත්‍යය අනාගත පරපුර වෙනුවෙන් ශක්තිමත් කොට පෝෂණය කිරීමේ වගකීම අප සතු වන බැවිනි. ඒ සඳහා ප්‍රජාතන්ත්‍රවාදී ප්‍රවාහයේ සියලු බලවේග එකට එකතු ව ක්‍රියා කළ යුතු යැයි අපි තරයේ විශ්වාස කරන බවයි විපක්ෂ නායක සජිත් ප්‍රේමදාස වැඩිදුරටත් සඳහන් කරන්නේ.

 

![Image](https://helakuru.sgp1.cdn.digitaloceanspaces.com/esana/images/69829d4647b31pdf_page_0.jpeg)

