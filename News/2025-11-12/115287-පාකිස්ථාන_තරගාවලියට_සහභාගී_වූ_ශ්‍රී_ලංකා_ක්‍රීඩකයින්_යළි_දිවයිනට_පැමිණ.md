---
title: "පාකිස්ථාන තරගාවලියට සහභාගී වූ ශ්‍රී ලංකා ක්‍රීඩකයින් යළි දිවයිනට පැමිණීමට අවසර ඉල්ලයි"
date: 2025-11-12 22:31:42
---

# පාකිස්ථාන තරගාවලියට සහභාගී වූ ශ්‍රී ලංකා ක්‍රීඩකයින් යළි දිවයිනට පැමිණීමට අවසර ඉල්ලයි

![Thumbnail](https://helakuru.sgp1.cdn.digitaloceanspaces.com/esana/images/lib/srilanka-cricket-team-nn.jpg)

ඉස්ලාමාබාද්හි සිදු වූ මරාගෙන මැරෙන බෝම්බ ප්‍රහාරයෙන් පසු පාකිස්ථානයේ සංචාරයක නිරත ශ්‍රී ලංකා ක්‍රීඩකයින් 16 දෙනෙක් යළි ශ්‍රී ලංකාවට පැමිණීමට අවසර ඉල්ලා ඇති බව වාර්තා වනවා.

ඒ අනුව, ඉස්ලාමාබාද්හි අධිකරණ සංකීර්ණයක් ඉදිරිපිට ඊයේ (11) දහවල් සිදු වූ මෙම මරාගෙන මැරෙන බෝම්බ ප්‍රහාරයෙන් පුද්ගලයින් 12 දෙනෙකු මිය ගොස් තවත් බොහෝ දෙනෙකු තුවාල ලබා තිබුණා.

කෙසේ නමුත්, මෙම බෝම්බ ප්‍රහාරය එල්ල වීමත් සමඟ ශ්‍රී ලංකා ක්‍රිකට් කණ්ඩායමේ ආරක්ෂාව තර කිරීමට පාකිස්ථාන ආරක්ෂක අංශ කටයුතු කළ අතර, එරට අභ්‍යන්තර කටයුතු පිළිබඳ ෆෙඩරල් අමාත්‍යවරයා මෙන් ම පාකිස්ථාන ක්‍රිකට් (PCB) සභාපති මොහ්සින් නක්වි ශ්‍රී ලංකා කණ්ඩායමේ නිලධාරීන් හමු වී ඔවුන්ට සම්පූර්ණ ආරක්ෂාව ලබා දෙන බවට ද සහතික වී තිබෙනවා.

පවතින තත්ත්වය මත හෙට (13) පැවැත්වීමට නියමිත දෙවන එක්දින තරගය අවිනිශ්චිත අතර, අදාළ ක්‍රීඩකයින් දිවයිනට පැමිණියහොත් තරගාවලිය අඛණ්ඩව ක්‍රියාත්මක කිරීම සඳහා ආදේශක කණ්ඩායමක් යැවීමට ශ්‍රී ලංකා ක්‍රිකට් ආයතනය සැලසුම් කර ඇති බව ද සඳහන්.

දිවයිනට පැමිණෙන ක්‍රීඩකයින් සම්බන්ධයෙන් විනය ක්‍රියාමාර්ග ගැනීම සම්බන්ධයෙන් ද ශ්‍රී ලංකා ක්‍රිකට් ආයතනයේ අවධානය යොමු වී ඇති බවයි වැඩිදුරටත් සඳහන් වන්නේ.

