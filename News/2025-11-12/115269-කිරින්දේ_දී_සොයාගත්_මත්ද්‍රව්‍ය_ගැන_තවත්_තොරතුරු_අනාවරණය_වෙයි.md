---
title: "කිරින්දේ දී සොයාගත් මත්ද්‍රව්‍ය ගැන තවත් තොරතුරු අනාවරණය වෙයි"
date: 2025-11-12 13:35:00
---

# කිරින්දේ දී සොයාගත් මත්ද්‍රව්‍ය ගැන තවත් තොරතුරු අනාවරණය වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/ice-drags[1].jpg)

ගොඩබිමට ප්‍රවාහනය කරමින් තිබුණු විෂ මත්ද්‍රව්‍ය කිලෝග්‍රෑම් 300 කට අධික ප්‍රමාණයක් සමඟ සැකකරුවන් 08 දෙනෙකු බස්නාහිර පළාත් උතුර අපරාධ කොට්ඨාසය විසින් අද (12) අලුයම අත්අඩංගුවට ගෙන තිබුණා.

තිස්සමහාරාම ප්‍රදේශයට, මුහුදු මාර්ගයෙන් මත්ද්‍රව්‍ය රැගෙන එන බවට බස්නාහිර පළාත් උතුර අපරාධ කොට්ඨාසයේ අධ්‍යක්ෂ, සහකාර පොලිස් අධිකාරී රොහාන් ඕලුගලට ලැබුණු තොරතුරු මත මෙම වැටලීම සිදු කර ඇති බව සඳහන් වන අතර, ගැඹුරු මුහුදේ සිට බහුදින ධීවර යාත්‍රාවකින් රැගෙන ආ මත්ද්‍රව්‍ය තොගයක් කුඩා බෝට්ටුවකට මාරු කර ඇති බවට එහිදී තොරතුරු ලැබී ඇති බවයි සඳහන් වන්නේ.

කුඩා බෝට්ටුවෙන් මුහුදට දමා, මුහුදේ පාවෙමින් තිබුණු විෂ මත්ද්‍රව්‍ය ඇතුළත් මලු 19 ක්ද මෙහි දී ගොඩබිමට ගෙනැවිත්, කිරින්ද පොලිස් ස්ථානය වෙත රැගෙන ආ අතර, ඔවුන් සමඟ සැකකරුවන් 08 දෙනෙක් ද අත්අඩංගුවට ගෙන තිබෙනවා.

කිලෝග්‍රෑම් 345 ක් පමණ බරකින් යුත් මෙම මත්ද්‍රව්‍ය තොගය හෙරොයින් බවට සැක කරන අතර, ඒ සමඟ මත්ද්‍රව්‍ය ජාවාරමට යොදාගත් බව කියන රථ වාහන 06 ක් ද පොලිස් භාරයට ගෙන ඇති බවයි වැඩිදුරටත් සඳහන් වන්නේ.

