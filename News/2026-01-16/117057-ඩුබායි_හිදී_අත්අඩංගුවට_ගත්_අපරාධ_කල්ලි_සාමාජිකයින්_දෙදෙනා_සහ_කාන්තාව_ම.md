---
title: "ඩුබායි හිදී අත්අඩංගුවට ගත් අපරාධ කල්ලි සාමාජිකයින් දෙදෙනා සහ කාන්තාව මෙරටට රැගෙන එයි"
date: 2026-01-16 11:35:00
---

# ඩුබායි හිදී අත්අඩංගුවට ගත් අපරාධ කල්ලි සාමාජිකයින් දෙදෙනා සහ කාන්තාව මෙරටට රැගෙන එයි

![Thumbnail](https://helakuru.sgp1.cdn.digitaloceanspaces.com/esana/images/lib/dubai-criminal.jpg)

විශේෂ පොලිස් කණ්ඩායමක් විසින් අත්අඩංගුවට ගත්, ඩුබායි හි සැඟවී සිටි සංවිධානාත්මක අපරාධකරුවන් දෙදෙනෙකු සහ මුදල් වංචාවක විමර්ශන සඳහා අවශ්‍යව සිටි කාන්තාවක් අද (16) අලුයම මෙරටට රැගෙන විත් තිබෙනවා.

ඔවුන් දැඩි ආරක්ෂක විධිවිධාන මධ්‍යයේ අද (16) අලුයම 05.20 ට ඩුබායි සිට පැමිණි ශ්‍රී ලන්කන් ගුවන් සේවයේ UL-226 දරන ගුවන් යානයෙන් කටුනායක ගුවන් තොටුපොළ වෙත රැගෙන විත් ඇති බවයි සඳහන් වන්නේ.

52 හැවිරිදි, රවීන් චමින්ද වීරසිංහ නොහොත් 'පුංචා' නමැති, ඇල්පිටිය ඌරගහ ප්‍රදේශයේ පදිංචිකරුවෙක් ද, 30 හැවිරිදි, කිරිඇල්දෙණියගේ දොන් රසික සංජීව කුමාර නොහොත් 'චූටි මල්ලි' නමැති, කඳාන ප්‍රදේශයේ පදිංචිකරුවෙක් ද මේ අතර වෙනවා‍‍.

මොවුන් දෙදෙනා මත්ද්‍රව්‍ය ජාවාරම් කිරීම, කප්පම් ගැනීම, මංකොල්ලකෑම් සහ මනුෂ්‍ය ඝාතන සඳහා චෝදනා ලැබූවන් බව සඳහන්.

මීට අමතරව, මුදල් වංචා කිරීමක් සම්බන්ධ පොලිස් විමර්ශන සඳහා අත්‍යාවශ්‍යව සිටි රත්මලාන ප්‍රදේශයේ පදිංචි 56 හැවිරිදි හේවා කසකාරගේ රුජා නිශාමනී ද සිල්වා නම් කාන්තාවක් ද මෙසේ අත්අඩංගුවට ගෙන කටුනායක ගුවන් තොටුපොළ වෙත රැගෙන විත් තිබුණා.

