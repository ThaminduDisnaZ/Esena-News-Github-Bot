---
title: "මහින්ද රාජපක්ෂගේ හිටපු ආරක්ෂක ප්‍රධානි නෙවිල් වන්නිආරච්චිට එරෙහි නඩුව ජුනි 09 කැඳවන ලෙස නියෝග"
date: 2026-01-16 16:00:00
---

# මහින්ද රාජපක්ෂගේ හිටපු ආරක්ෂක ප්‍රධානි නෙවිල් වන්නිආරච්චිට එරෙහි නඩුව ජුනි 09 කැඳවන ලෙස නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

රුපියල් මිලියන 28 කට අධික වත්කම් අයථා ලෙස උපයා ගත් බවට සැකපිට අධිකරණයට ඉදිරිපත් කර තිබෙන හිටපු ජනාධිපති මහින්ද රාජපක්ෂගේ හිටපු ආරක්ෂක ප්‍රධානි නෙවිල් වන්නිආරච්චිට එරෙහිව ගොනුකර තිබෙන පැමිණිල්ල ජුනි 09 වැනිදා කැඳවන ලෙස කොළඹ මහේස්ත්‍රාත් අධිකරණය නියම කළා.

එම නඩුකරය අද කැඳවූ අවස්ථාවේදී සැකකාර නෙවිල් වන්නිආරච්චි අධිකරණය හමුවේ පෙනී සිටි අතර, මෙම පැමිණිල්ලට අදාළ විමර්ශන කටයුතු තවදුරටත් සිදුකරන බවත්, එහි ප්‍රගතිය දැනුම්දීම සඳහා දිනයක් ලබා දෙන ලෙසත් අල්ලස් කොමිසම විසින් අධිකරණය හමුවේ කරුණු දක්වමින් ඉල්ලා සිටියා.

ඉන් අනතුරුව පැමිණිල්ල ජුනි 09 වැනිදා කැඳවීමට නියම කළ අධිකරණය, එදිනට මෙම විමර්ශනවල ප්‍රගතිය දැනුම් දෙන ලෙසත් අල්ලස් කොමිසමට නියෝග කර ඇති බවයි සඳහන් වන්නේ.

