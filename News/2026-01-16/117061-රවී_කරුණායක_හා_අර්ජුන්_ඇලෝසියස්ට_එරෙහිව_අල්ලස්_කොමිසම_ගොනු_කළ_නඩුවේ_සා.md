---
title: "රවී කරුණායක හා අර්ජුන් ඇලෝසියස්ට එරෙහිව අල්ලස් කොමිසම ගොනු කළ නඩුවේ සාක්ෂි විභාගය පෙබරවාරි 06"
date: 2026-01-16 12:30:00
---

# රවී කරුණායක හා අර්ජුන් ඇලෝසියස්ට එරෙහිව අල්ලස් කොමිසම ගොනු කළ නඩුවේ සාක්ෂි විභාගය පෙබරවාරි 06

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

හිටපු මුදල් අමාත්‍ය පාර්ලිමේන්තු මන්ත්‍රී රවී කරුණායකට හා පර්පෙචුවෙල් ට්‍රෙෂරීස් සමාගමේ අධ්‍යක්ෂක අර්ජුන් ඇලෝසියස්ට එරෙහිව අල්ලස් කොමිසම විසින් අල්ලස් පනත යටතේ ගොනු කර ඇති නඩුවේ වැඩිදුර සාක්ෂි විභාගය පෙබරවාරි 06 වැනිදා කැඳවන ලෙස කොළඹ මහාධිකරණය අද දින නියෝග කර තිබෙනවා.

මෙම නඩුව අද (16) කොළඹ මහාධිකරණ විනිසුරු මොහොමඩ් මිහාල් ඉදිරියේ නඩුව කැඳවනු ලැබුණු අතර, එහිදී අල්ලස් කොමිසම වෙනුවෙන් පෙනී සිටි නියෝජ්‍ය සොලිසිටර් ජනරාල් ජනක බණ්ඩාරගේ මෙහෙයවීම යටතේ සාක්ෂි සටහන් කර ගැනීම සිදු වුණා.

2016 පෙබරවාරි 12 වැනිදා සහ එම වසරේ සැප්තැම්බර් 30 වැනිදා දක්වා කාලසීමාව තුළ, මුදල් අමාත්‍යවරයා වශයෙන් කටයුතු කළ විත්තිකාර රවී කරුණායක විසින් අදාල නඩුවේ දෙවන විත්තිකාර අර්ජුන් ඇලෝසියස් අධ්‍යක්ෂවරයෙකු ලෙස ක්‍රියා කරන 'වෝල්ට් සහ රෝ ඇසෝසියේට්ස් පෞද්ගලික සමාගමේ' නමට ලබාගෙන තිබුණු ‘මොනාර්ක් නිවාස සංකීර්ණයේ’ පිහිටි නිවසක පදිංචිව සිටීම තුළින්, අල්ලස් පනතේ 19 (ඇ) වගන්තිය යටතේ වරදක් සිදු කළේ යැයි චෝදනා කරමින් අල්ලස් කොමිසම විසින් රවි කරුණානායකට එරෙහිව චෝදනා එල්ල කර තිබෙනවා.

එම කටයුත්තට ආධාර අනුබල දීම සම්බන්ධයෙන් එහි දෙවන විත්තිකාර, පර්පචුවල් ට්‍රෙෂරීස් සමාගමේ අධ්‍යක්ෂවරයෙකු වන අර්ජුන් ඇලෝසියස්ට එරෙහිව එම කොමිසම විසින් අධි චෝදනා ඉදිරිපත් කර තිබුණා.

