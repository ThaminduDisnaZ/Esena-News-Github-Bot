---
title: "සිනමාපට බෙදා හරින්නන් සහ නිෂ්පාදකයින් ජනාධිපතිවරයා සමග සාකච්ඡාවකට එක්වෙයි"
date: 2025-11-26 16:20:00
---

# සිනමාපට බෙදා හරින්නන් සහ නිෂ්පාදකයින් ජනාධිපතිවරයා සමග සාකච්ඡාවකට එක්වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/akd-film.jpg)

සිනමාවේ ප්‍රගමනය රටේ පුරවැසියාගේ අධ්‍යාත්මික සංවර්ධනයට බලපාන බවත්, දේශීය සිනමා කර්මාන්තය රැක ගනිමින්ම විදෙස් සිනමා නිර්මාණ නැරඹීමේ අවස්ථාව ශ්‍රී ලාංකික ප්‍රේක්ෂකයාට ලබාදිය යුතු බවත් ජනාධිපති අනුර කුමාර දිසානායක පවසනවා.

සිනමාපට බෙදා හරින්නන් සහ නිෂ්පාදකයින් සමඟ අද (26) පෙරවරුවේ ජනාධිපති කාර්යාලයේදී සාකච්ඡාවකට එක් වෙමින් ජනාධිපතිවරයා මේ බව ප්‍රකාශ කර තිබෙනවා.

කර්මාන්තයක් ලෙස ඔවුන් මුහුණ දෙන ගැටලු පිළිබඳව මෙහිදී දීර්ඝ ලෙස සාකච්ඡාවට ලක් වූ අතර එම ගැටලු සියල්ලටම ජනාධිපතිවරයා විසින් සාධනීය පිළිතුරු ලබා දුන් බවයි ජනාධිපති මාධ්‍ය අංශය සඳහන් කරන්නේ.

අගය එකතු කළ බද්ද (VAT) ගෙවීමේදී සිදු වී ඇති අක්‍රමිකතා සහ කර්මාන්තය පුළුල් කිරීමේදී පවතින සීමාවන් පිළිබඳව ජනාධිපතිවරයා වෙත කරුණු පැහැදිලි කළ අතර, 2025 වසරේදී සිනමාව කර්මාන්තයක් ලෙස ඉතිහාසයේ ඉහළම ආදායම් වාර්තා හිමි කර ගෙන ඇති බවත්, එය අඛණ්ඩව පවත්වා ගෙන යාම සඳහා රජයේ සහාය ලබාදෙන ලෙසත් සිනමාපට බෙදා හරින්නන් සහ නිෂ්පාදකයින් විසින් ජනාධිපතිවරයාගෙන් ඉල්ලා ඇති බවයි වැඩිදුරටත් දැක්වෙන්නේ.

 

![Image](https://helakuru.sgp1.cdn.digitaloceanspaces.com/esana/images/6926d8d4cb2fcpdf_page_0.jpeg)

