---
title: "අයහපත් කාලගුණය හමුවේ ප්‍රදේශ කිහිපයකට ගංවතුර අනතුරු ඇඟවීම්"
date: 2025-11-26 15:30:00
---

# අයහපත් කාලගුණය හමුවේ ප්‍රදේශ කිහිපයකට ගංවතුර අනතුරු ඇඟවීම්

![Thumbnail](https://helakuru.sgp1.cdn.digitaloceanspaces.com/esana/images/lib/flood_warning1-archived.jpg)

ගල්ඔය ගංගා ද්‍රෝණියේ පහළ ප්‍රදේශයේ මේ වන විට සුළු ගංවතුර තත්ත්වයක් හට ගෙන ඇතැයි වාරිමාර්ග දෙපාර්තමේන්තුව පවසනවා.

ඒ අනුව, අම්පාර, ඉඟිනියාගල, සේනානායක සමුද්‍රයේ ජල ධාරිතාවය මේ වන විට උපරිම ජල ධාරිතාවය දක්වා ළඟා වෙමින් පවතින අතර, මේ වන විට සේනානායක සමුද්‍රයට පහළ ප්‍රදේශයේ ගංවතුර තත්ත්වයක් හට ගෙන ඇති බවයි අද (26) පැවති මාධ්‍ය හමුවකට එක්වෙමින් එම දෙපාර්තමේන්තුව සඳහන් කළේ.

මේ සම්බන්ධයෙන් දාමන, අම්පාර, එරගම, අඩ්ඩලච්චේනයි, සමන්තුරේ, නින්දාවූර්, කාරතිව්, සයින්දමරුදූ, කල්මුනේ, නවිතන්වේලි යන ප්‍රාදේශීය ලේකම් කොට්ඨාසවල සහ ඔලුවිල් අග්නිදිග විශ්ව විද්‍යාල පරිශ්‍රය ආශ්‍රිත පහත් බිම්වල වෙසෙන ජනතාව විමසිලිමත් විය යුතු බවයි එම දෙපාර්තමේන්තුව ප්‍රකාශ කළේ.

මේ අතර, පවතින අයහපත් කාලගුණ තත්ත්වය හමුවේ සෝමාවතිය හා මනම්පිටිය යන ප්‍රදේශයන් අද සවස් වන විට ජලයෙන් යටවීමට ඉඩ ඇති නිසා, යාන්ඔය පහළ ප්‍රදේශවල සිටින ජනතාව හා එම ප්‍රදේශය හරහා ගමන් ගන්නා රියදුරන් වඩාත් විමසිලිමත් වන ලෙසත්, කුච්චවේලි, පදවි ශ්‍රී පුර, කැබිතිගොල්ලෑව, ගෝමරන්කඩවල, හොරොව්පතාන, මොරවැව, කහටගස්දිගිලිය හා ගලෙන්බිඳුණුවැව යන ප්‍රාදේශීය ලේකම් කොට්ඨාසවල ජනතාව ද මේ සම්බන්ධයෙන් විමසිලිමත් විය යුතු බවටත් අනතුරු අඟවා තිබෙනවා.

