---
title: "හඬපටයක් විකෘති කර සමාජ මාධ්‍ය වෙත මුදා හැරීම ගැන අමාත්‍ය හඳුන්නෙත්තිගෙන් CID වෙත පැමිණිල්ලක්"
date: 2025-11-26 21:45:00
---

# හඬපටයක් විකෘති කර සමාජ මාධ්‍ය වෙත මුදා හැරීම ගැන අමාත්‍ය හඳුන්නෙත්තිගෙන් CID වෙත පැමිණිල්ලක්

![Thumbnail](https://helakuru.sgp1.cdn.digitaloceanspaces.com/esana/images/lib/sunil-hadunnethth-mawatha-i.jpg)

තමාගේ හඬපටයක් විකෘති කර සමාජ මාධ්‍ය වෙත මුදා හැරීම සම්බන්ධයෙන් අමාත්‍ය සුනිල් හඳුන්නෙත්ති විසින් අපරාධ පරීක්ෂණ දෙපාර්තමේන්තුව වෙත පැමිණිල්ලක් ඉදිරිපත් කර තිබෙනවා.

ඒ අනුව ආනයන බලපත්‍රයක් නොමැතිව රාජ්‍ය නොවන සංවිධානයකින් ආනයනය කළ සහල් තොගයක් රාජසන්තක කිරීමක් සම්බන්ධයෙන් යොමු කළ හඬ පණිවිඩයක් මෙලෙස විකෘති කර සමාජ මාධ්‍ය වෙත එක් කර ඇති බවයි අද (26) මාධ්‍ය වෙත අදහස් දක්වමින් අමාත්‍යවරයා ප්‍රකාශ කළේ.

වරායට ගෙනැවිත් තිබුණු, නිදහස් කර ගැනීමට නොහැකි සහල් බහාලුම් 05 ක් සම්බන්ධයෙන් යම් පුද්ගලයෙක් විසින් තමාට තොරතුරක් ලබා දුන් බවත්, ඔහු සිය ඉල්ලීම ඉදිරිපත් කරමින් මෙය රජයට භාරගෙන ජනතාවට නොමිලේ බෙදා දෙන ලෙස ඉල්ලා සිටි බවත් අමාත්‍යවරයා සඳහන් කළා.

පසුව ඒ සම්බන්ධයෙන් රේගුවෙන් විමසීමේදී, එම බහාලුම් ආනයන බලපත්‍ර නොමැතිව ගෙන එන ලද ඒවා බැවින්, එලෙස නොමිලේ බෙදාදීමේ ක්‍රමවේදයක් නොමැති බවත්, නොමිලේ බෙදා දීමට නම්, එය රාජසන්තක කළ යුතු බවත්, එහෙත් වරාය ගාස්තු රුපියල් මිලියන 8.4 ක් ගෙවිය යුතු බවට වන තත්ත්වය තමා ඔහුට පැහැදිලි කළ බවයි අමාත්‍යවරයා ප්‍රකාශ කළේ.

එලෙස යොමු කළ හඬ පටය විකෘති කර මුදා හැරීම සම්බන්ධයෙන් හා සිය චරිතයට සිදු වූ හානිය සම්බන්ධයෙන් පරීක්ෂණයක් කළ යුතු බවත්, මෙය අපහාස නඩුවක් දක්වාම ඉදිරියට ගෙන යන බවත් අමාත්‍ය සුනිල් හඳුන්නෙත්ති වැඩිදුරටත් ප්‍රකාශ කර සිටියා.

