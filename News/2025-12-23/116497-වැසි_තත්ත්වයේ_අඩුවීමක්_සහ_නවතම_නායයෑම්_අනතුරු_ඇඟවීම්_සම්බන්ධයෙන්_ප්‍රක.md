---
title: "වැසි තත්ත්වයේ අඩුවීමක් සහ නවතම නායයෑම් අනතුරු ඇඟවීම් සම්බන්ධයෙන් ප්‍රකාශයක්"
date: 2025-12-23 12:00:00
---

# වැසි තත්ත්වයේ අඩුවීමක් සහ නවතම නායයෑම් අනතුරු ඇඟවීම් සම්බන්ධයෙන් ප්‍රකාශයක්

![Thumbnail](https://helakuru.sgp1.cdn.digitaloceanspaces.com/esana/images/lib/suminda-rathnayake-iopk.jpg)

පසුගියදා ආපදාවට ලක් වූ ප්‍රදේශවලට ලැබෙන වර්ෂාපතනයේ යම් අඩුවීමක් නිරීක්ෂණය කර ඇති බව ජාතික ගොඩනැගිලි පර්යේෂණ සංවිධානයේ විද්‍යාඥ සුමින්ද රත්නායක පවසනවා.

ඒ අනුව, ජාතික ගොඩනැගිලි පර්යේෂණ සංවිධානය විසින් නිකුත් කර තිබුණු නායයෑම් රතු නිවේදන ඉවත් කර ඇති බවයි අද (23) මාධ්‍ය වෙත අදහස් දක්වමින් ඔහු සඳහන් කළේ.

කෙසේ වුවත්, මහනුවර දිස්ත්‍රික්කයේ උඩුදුම්බර, මැදදුම්බර හා මිනිපේ යන ප්‍රාදේශීය ලේකම් කොට්ඨාසවලට සහ නුවරඑළිය දිස්ත්‍රික්කයේ වලපනේ, නිල්දණ්ඩාහින්න, මතුරට හා හඟුරන්කෙත යන ප්‍රදේශවලට අදියර 2 යටතේ අවධානයෙන් සිටින ලෙස අනතුරු ඇඟවීම් ක්‍රියාත්මක බව ඔහු ප්‍රකාශ කළා.

එසේම, මහනුවර, නුවරඑළිය, බදුල්ල, මාතලේ හා කුරුණෑගල යන දිස්ත්‍රික්කවල ප්‍රාදේශීය ලේකම් කොට්ඨාස 31 ක් සඳහා අදියර 1 යටතේ විමසිලිමත් වන ලෙස අනතුරු අඟවා ඇති බවත්, ආපදාවට පත් වූ ප්‍රදේශවල තිබෙන අස්ථාවර වූ කඳු බෑවුම් සුළු වර්ෂාවකදී පවා නායයෑමට ලක් විය හැකි බැවින් ඒ සම්බන්ධයෙන් අවධානයෙන් සිටින ලෙසයි ඔහු වැඩිදුරටත් දැනුම් දී සිටින්නේ.

අදාළ ‍සම්පූර්ණ ප්‍රකා‍ශය ‘එසැණ’ Youtube නාලිකාව හරහා මෙතැනින් නරඹන්න.

එසැණ YouTube නාලිකාව Subscribe කිරීමට පිවිසෙන්න.

