---
title: "ඉන්දීය විදේශ කටයුතු අමාත්‍ය එස්. ජයශංකර් අගමැති හරිනි හමුවෙයි"
date: 2025-12-23 14:40:00
---

# ඉන්දීය විදේශ කටයුතු අමාත්‍ය එස්. ජයශංකර් අගමැති හරිනි හමුවෙයි

![Thumbnail](https://helakuru.sgp1.cdn.digitaloceanspaces.com/esana/images/lib/jayashanker-harini-i.jpg)

දිට්වා' සුළි කුණාටුවෙන් ඇති වූ ව්‍යසන තත්ත්වයෙන් පසු රට නැවත ගොඩනැඟීමේ ක්‍රියාවලිය පිළිබඳ ශ්‍රී ලංකාවේ නායකත්වය සමඟ සාකච්ඡා පැවැත්වීම අරමුණු කර ගනිමින් මෙරට සංචාරයක නිරත ඉන්දීය විදේශ කටයුතු අමාත්‍ය ආචාර්ය සුබ්‍රමනියම් ජයශංකර් අද (23) අරලියගහ මන්දිරයේදී, අග්‍රාමාත්‍ය ආචාර්ය හරිනි අමරසූරිය හමුවී තිබෙනවා.

මෙහිදී දුම්රිය මාර්ග, පාලම් නැවත ගොඩනැඟීම සහ රටේ කෘෂිකාර්මික අංශය ශක්තිමත් කිරීම සඳහා සහාය වීම ඇතුළුව ශ්‍රී ලංකාවට සහයෝගය ලබා දීමට ඇති සූදානම ඉන්දියාවේ විදේශ කටයුතු අමාත්‍යවරයා තහවුරු කළ බවයි අග්‍රාමාත්‍ය මාධ්‍ය අංශය සඳහන් කළේ.

ඉදිරියට ගෙන යන සහන කටයුතු මෙන්ම, ආපදා තත්ත්වයන්ට ප්‍රතිචාර දැක්වීම සහ රට යථා තත්ත්වයට පත් කිරීම සඳහා දෙරටේ ද්විපාර්ශ්වික සහයෝගීතාව තවදුරටත් ශක්තිමත් කිරීම පිළිබඳව ද මෙහිදී අවධානය යොමු වී තිබෙනවා.

'දිට්වා' සුළි කුණාටුවෙන් ඇති වූ විනාශයෙන් පසු රට යථා තත්ත්වයට පත් කිරීමේ ක්‍රියාවලියේ දී සහන මෙහෙයුම්වලට අමතරව නැවත පදිංචි කිරීම සහ යටිතල පහසුකම් ප්‍රතිසංස්කරණය කිරීම වැනි දිගුකාලීන පියවර ඇතුළත් බව සඳහන් කළ අග්‍රාමාත්‍යවරිය ඉන්දීය රජය විසින් ලබා දෙන අඛණ්ඩ සහයෝගය එහිදී ඇගයීමට ලක් කර ඇති බවයි වැඩිදුරටත් සඳහන් වන්නේ.

