---
title: "නව අධ්‍යාපන පරිවර්තනය පිරිවෙන් අධ්‍යාපනයටත් ගලපා ගත යුතුයි - අගමැතිනිය"
date: 2025-10-29 11:50:00
---

# නව අධ්‍යාපන පරිවර්තනය පිරිවෙන් අධ්‍යාපනයටත් ගලපා ගත යුතුයි - අගමැතිනිය

![Thumbnail](https://helakuru.sgp1.cdn.digitaloceanspaces.com/esana/images/lib/harini-edu-mkl.jpg)

පිරිවෙන් අධ්‍යාපන මණ්ඩලයේ 204 වැනි රැස්වීම් වාරය අග්‍රාමාත්‍ය, ආචාර්ය හරිනි අමරසූරියගේ මූලිකත්වයෙන් සහ අධ්‍යාපන ලේකම්වරයාගේ සහභාගීත්වයෙන් අධ්‍යාපන අමාත්‍යාංශයේදී පැවැත්වුණා.

නව අධ්‍යාපන ප්‍රතිසංස්කරණවලට සමගාමීව පිරිවෙන් අධ්‍යාපන ආයතනවල සිදු කළ යුතු යටිතල පහසුකම් සංවර්ධනය පිළිබඳව මෙහිදී අග්‍රාමාත්‍යවරියගේ අවධානය යොමු වූ බවයි සඳහන් වන්නේ.

අධ්‍යාපන ඩිජිටල්කරණ ක්‍රියාවලිය තුළ ස්මාර්ට් පන්ති කාමර සැකසීම සඳහා අවශ්‍ය අන්තර්ජාල පහසුකම් සහ ලබාදිය යුතු අනෙකුත් ප්‍රතිපාදන සකස් කිරීම පිළිබඳවත්, ඒ සඳහා මානව සම්පත පුහුණු කිරීමේ ක්‍රමවේද පිළිබඳවත් එහිදී සාකච්ඡා කර තිබෙනවා.

පිරිවෙන් අධ්‍යාපනය තුළින් බිහිවන දක්ෂ ශිෂ්‍යයන් ඇගයීමේ ක්‍රමවේදයක් සකස් කළ යුතු බවත්, ඔවුන් එම ක්ෂේත්‍රය තුළ රඳවා ගැනීමේ වැදගත්කම පිළිබඳවත් අග්‍රාමාත්‍යවරිය සාකච්ඡාවට ලක් කළ අතර, වර්තමාන අධ්‍යාපන පරිවර්තනය පිරිවෙන් අධ්‍යාපනයට ගළපා ගැනීමේ වැදගත්කමද එහිදී පෙන්වා දුන් බවයි වැඩිදුරටත් සඳහන් වන්නේ.

