---
title: "අමෙරිකාවේ බෞද්ධ හිමිවරුන්ගේ දින 108 ක සාමයේ පා ගමන වොෂින්ටන් නුවරින් අවසන් කෙරෙයි"
date: 2026-02-11 13:25:00
---

# අමෙරිකාවේ බෞද්ධ හිමිවරුන්ගේ දින 108 ක සාමයේ පා ගමන වොෂින්ටන් නුවරින් අවසන් කෙරෙයි

![Thumbnail](https://helakuru.sgp1.cdn.digitaloceanspaces.com/esana/images/lib/walk-for-peace.jpg)

ලෝකයේ සාමය, කරුණාව සහ එකමුතුකම ප්‍රචලිත කිරීමේ අරමුණින් ටෙක්සාස් ප්‍රාන්තයේ සිට වොෂින්ටන් ඩී.සී. දක්වා සැතපුම් 2,000 ක දුෂ්කර පා ගමනක නිරත වූ බෞද්ධ භික්ෂූන් වහන්සේලා පිරිස සිය සංචාරය සාර්ථකව නිම කිරීමට සමත් වී තිබෙනවා.

මාස හතරක් පුරා පැවති මෙම පා ගමනේදී උන්වහන්සේලාට ඇතැම් අවස්ථාවල හිම මතින් පවා ගමන් කිරීමට සිදුව තිබුණා.

මෙම ගමනේ නායකත්වය දැරූ පූජ්‍ය පඤ්ඤාකර භික්ෂූන් වහන්සේ සඳහන් කළේ, මෙම පා ගමන අවසන් වූ පසුව වුවත්, ඒ අතරතුර තමන්ට මුණගැසුණු ජනයා සිහිබුද්ධියෙන් (mindfulness) කටයුතු කරමින් සාමය සොයා ගනු ඇතැයි බලාපොරොත්තු වන බවයි.

මෙම පා ගමන 2025 ඔක්තෝබර් 26 වන දින ෆෝර්ට්වර්ත් හි Huong Dao විපස්සනා භාවනා මධ්‍යස්ථානයෙන් ආරම්භ වූ අතර, ථේරවාදී බුදුදහම නියෝජනය කරන රටවල් කිහිපයක හිමිවරුන් 19 නමකගෙන් සමන්විත වූ මෙම කණ්ඩායමට ලොව පුරා කාගේත් අවධානය දිනා ගත් ‘ආලෝකා’ නම් වීදි සුනඛයෙක් ද එක්ව තිබුණා.

මෙම පා ගමනේ ප්‍රධාන ඉල්ලීම් අතර, බුදුන් වහන්සේගේ උපත සිහිපත් කරන වෙසක් දිනය ඇමරිකාවේ ජාතික නිවාඩු දිනයක් ලෙස ප්‍රකාශයට පත් කරන ලෙස උන්වහන්සේලා එරට නීති සම්පාදකයන්ගෙන් ඉල්ලා සිටීමට ද නියමිතව තිබෙනවා.

මෙම පා ගමන අතරතුර එම ස්වාමීන් වහන්සේලාට අභියෝග රැසකට මුහුණ දීමට සිදු වූ අතර, නොවැම්බර් මාසයේදී හූස්ටන් හි අධිවේගී මාර්ගයක් අසලින් ගමන් කරමින් සිටියදී, හිමිවරුන්ට ආරක්ෂාව සැපයූ වාහනයක ට්‍රක් රථයක් ගැටීමෙන් හිමිවරුන් දෙනමක බරපතළ තුවාල ලැබූ බවත්, එයින් එක් හිමිනමකගේ පාදයක් ඉවත් කිරීමට පවා සිදුවුණු බවයි වාර්තා වන්නේ.

