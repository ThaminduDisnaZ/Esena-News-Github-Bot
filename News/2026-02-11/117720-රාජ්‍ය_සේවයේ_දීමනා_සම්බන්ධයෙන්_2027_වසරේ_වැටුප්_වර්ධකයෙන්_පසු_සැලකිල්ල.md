---
title: "රාජ්‍ය සේවයේ දීමනා සම්බන්ධයෙන් 2027 වසරේ වැටුප් වර්ධකයෙන් පසු සැලකිල්ලට ලක් කරනවා - ජනපති"
date: 2026-02-11 20:20:00
---

# රාජ්‍ය සේවයේ දීමනා සම්බන්ධයෙන් 2027 වසරේ වැටුප් වර්ධකයෙන් පසු සැලකිල්ලට ලක් කරනවා - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/anura-nuwaraeli-lo.jpg)

රාජ්‍ය සේවයේ දීමනා සම්බන්ධයෙන් ගැටලු පවතින බැවින්, ඒ සම්බන්ධයෙන් සමාලෝචනයක් සිදු කරමින් පවතින බව ජනාධිපති අනුර කුමාර දිසානායක පවසනවා.

ඒ අනුව, එම ගැටලු විසඳීමට කෙටි කාලයක් ලබාදෙන ලෙසත් 2027 වසරේදී තෙවන වැටුප් වර්ධකය සිදු කිරීමට නියමිත බැවින්, ඉන් පසුව රාජ්‍ය සේවයේ අනෙකුත් දීමනා ද ලබාදීම සම්බන්ධයෙන් සැලකිල්ලට ලක් කරන බවයි "රටම එකට" ජාතික මෙහෙයුමේ නුවරඑළිය දිස්ත්‍රික් වැඩසටහන අමතමින් ජනාධිපතිවරයා සඳහන් කළේ.

රාජ්‍ය සේවකයා සඳහා තෘප්තිමත් ජීවිතයක් ලබාදීමට අවශ්‍ය සියලු කටයුතු සිදු කිරීමට කටයුතු කරමින් සිටින බව ද එහිදී අදහස් දක්වමින් ජනාධිපතිවරයා පවසා සිටියා.

දිට්වා ව්‍යසනය හමුවේ රටට සිදු වූ හානියෙන් මිදීම සඳහා රුපියල් කෝටි 50,000 ක මුදලක් මහ භාණ්ඩාගාරයෙන් වෙන් කර ඇති බවත්, ඒ සඳහා කිසිදු මුදලක් ණයට ගැනීම හෝ කිසිදු මුදල් මුද්‍රණයක් සිදු නොකළ බවත්, ඒ වන විට මහ භාණ්ඩාගාරයේ ගිණුමේ රුපියල් කෝටි 120,000 ක් තිබූ බැවින්, එයින් අදාළ රුපියල් කෝටි 50,000 ක මුදල වෙන් කිරීමට කටයුතු කළ බවයි ජනාධිපතිවරයා සඳහන් කර සිටියේ.

රජය ගෙන ගිය ශක්තිමත් ආර්ථික ප්‍රතිපත්ති හේතුවෙන් දිට්වා සුළි කුණාටුව නිසා රටේ ආර්ථිකයට සිදු වීමට තිබූ විශාල හානියකින් මිදීමට හැකි වූ බවයි ජනාධිපතිවරයා වැඩිදුරටත් ප්‍රකාශ කළේ.

 

![Image](https://helakuru.sgp1.cdn.digitaloceanspaces.com/esana/images/698c6f24a0150pdf_page_0.jpeg)

