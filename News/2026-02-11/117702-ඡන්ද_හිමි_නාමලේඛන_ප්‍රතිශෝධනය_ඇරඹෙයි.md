---
title: "ඡන්ද හිමි නාමලේඛන ප්‍රතිශෝධනය ඇරඹෙයි"
date: 2026-02-11 11:30:00
---

# ඡන්ද හිමි නාමලේඛන ප්‍රතිශෝධනය ඇරඹෙයි

![Thumbnail](https://helakuru.sgp1.cdn.digitaloceanspaces.com/esana/images/lib/election-archived.jpg)

2026 වර්ෂයේ ඡන්දහිමි නාමලේඛන ප්‍රතිශෝධන ක්‍රියාවලිය මේ වන විට ආරම්භ කර තිබෙනවා.

ඒ අනුව, මෙම වර්ෂයේදී ග්‍රාම නිලධාරිවරුන් නිවෙස් වෙත නොපැමිණෙන අතර, 2025 ඡන්දහිමි නාමලේඛනයේ ඉවත් වන හා 2026 වර්ෂයට ඇතුළත් කිරීමට හිමිකම් ලබන නම් ඇසුරින් ඡන්දහිමි නාමලේඛන ප්‍රතිශෝධනය සිදු කරන බවයි සඳහන් වන්නේ.

යම් තැනැත්තකුගේ නම 2025 ඡන්දහිමි නාමලේඛනයේ ලියාපදිංචි වී ඇත්නම්, 2026 වර්ෂය සඳහා ද 2025 ඡන්දහිමි නාමලේඛනයේ ලියාපදිංචිව සිටින ලිපිනය යටතේම ලියාපදිංචි කිරීම සඳහා ක්‍රියා කරනු ඇති අතර, ඔවුන් විසින් කිසිදු ආකෘතියක් සම්පූර්ණ කිරීමේ අවශ්‍යතාවක් නොමැති බවයි සඳහන් වන්නේ.

2025 වර්ෂයේ ලියාපදිංචි වී නොමැති හෝ, වයස අවුරුදු 18 සම්පූර්ණ වීම මත ප්‍රථම වරට ඡන්දහිමියකු ලෙස ලියාපදිංචි වන්නේ නම් හෝ, 2026 වර්ෂයේ ලියාපදිංචි ලිපිනය වෙනස් කළ යුතු වන්නේ නම් 2026 වර්ෂයේ ඡන්දහිමියෙකු ලෙස ලියාපදිංචි වීම සඳහා 2026/ER ආකෘති පත්‍රයක් සම්පූර්ණ කර ග්‍රාම නිලධාරී වෙත භාර දිය යුතුයි.

එසේම www.elections.gov.lk වෙබ් අඩවිය හරහා ද ඡන්දහිමි නාමලේඛනයේ ලියාපදිංචි වීම සඳහා මාර්ගගතව ඉල්ලුම් කිරීමට අවස්ථාව සලසා ඇති බවයි මැතිවරණ කොමිෂන් සභාව වැඩිදුරටත් සඳහන් කරන්නේ.

 

![Image](https://helakuru.sgp1.cdn.digitaloceanspaces.com/esana/images/698bf883c98b7pdf_page_0.jpeg)

