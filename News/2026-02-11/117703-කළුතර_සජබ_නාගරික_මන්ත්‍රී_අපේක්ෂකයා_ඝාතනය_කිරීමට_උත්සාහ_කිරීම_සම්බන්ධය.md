---
title: "කළුතර සජබ නාගරික මන්ත්‍රී අපේක්ෂකයා ඝාතනය කිරීමට උත්සාහ කිරීම සම්බන්ධයෙන් 04 ක් අත්අඩංගුවට"
date: 2026-02-11 10:25:00
---

# කළුතර සජබ නාගරික මන්ත්‍රී අපේක්ෂකයා ඝාතනය කිරීමට උත්සාහ කිරීම සම්බන්ධයෙන් 04 ක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

කළුතර සමගි ජන බලවේගයේ නාගරික මන්ත්‍රී අපේක්ෂක බන්දුල ප්‍රසන්නට වෙඩි තබා ඝාතනය කිරීමට උත්සාහ කිරීම සම්බන්ධයෙන් අවශ්‍ය කර සිටි සැකකරුවන් තිදෙනකු හා එක් සැකකාරියක් අත්අඩංගුවට ගෙන තිබෙනවා.

මෙම සිද්ධිය සම්බන්ධයෙන් පොලිස් විශේෂ කාර්ය බළකා සංවිධානාත්මක අපරාධ මර්දන ඒකකය සහ කළුතර දිසා අපරාධ කොට්ඨාසය මඟින් විමර්ශන ආරම්භ කර තිබුණු අතර, එම විමර්ශනවලට අනුව 24 හැවිරිදි නාගොඩ ප්‍රදේශයේ පදිංචි පුද්ගලයකු ඊයේ (10) දහවල් බලංගොඩ ප්‍රදේශයේදී අත්අඩංගුවට ගෙන තිබෙනවා.

සැකකරු සම්බන්ධයෙන් සිදු කළ වැඩිදුර විමර්ශනවලදී පසුගිය දෙසැම්බර් මාසයේදී නාගොඩ රෝහල තුළ බන්ධනාගාර රැඳවියකුට වෙඩි තබා ඝාතනය කිරීමට තැත් කිරීම සහ දෙහිවල ප්‍රදේශයේදී හෝටලයක හිමිකරුවකු ඝාතනය කිරීමේ සිද්ධියට ඔහු සම්බන්ධ බවට අනාවරණය වී තිබෙනවා.

එසේම නාගොඩ ප්‍රදේශයේදී සිදු කළ පුද්ගල ඝාතනයට ආධාර අනුබල දීම සම්බන්ධයෙන් තවත් සැකකරුවන් දෙදෙනකු සහ සැකකාරියක් කළුතර සහ බලංගොඩ යන ප්‍රදේශවලදී අත්අඩංගුවට ගෙන ඇති බවයි සඳහන් වන්නේ.

එම සැකකරුවන් දෙදෙනා අවුරුදු 23 හා 24 වයස්වල පසුවන කළුතර ප්‍රදේශයේ පදිංචිකරුවන් වන අතර, සැකකාරිය වයස අවුරුදු 23 ක් වන බොලොස්සගම ප්‍රදේශයේ පදිංචිකාරියක් වනවා.

