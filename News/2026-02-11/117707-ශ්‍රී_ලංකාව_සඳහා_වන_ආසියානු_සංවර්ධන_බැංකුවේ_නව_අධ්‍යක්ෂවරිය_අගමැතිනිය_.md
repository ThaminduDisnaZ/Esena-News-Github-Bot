---
title: "ශ්‍රී ලංකාව සඳහා වන ආසියානු සංවර්ධන බැංකුවේ නව අධ්‍යක්ෂවරිය අගමැතිනිය හමුවෙයි"
date: 2026-02-11 14:00:00
---

# ශ්‍රී ලංකාව සඳහා වන ආසියානු සංවර්ධන බැංකුවේ නව අධ්‍යක්ෂවරිය අගමැතිනිය හමුවෙයි

![Thumbnail](https://helakuru.sgp1.cdn.digitaloceanspaces.com/esana/images/lib/harini-adb-lko.jpg)

ශ්‍රී ලංකාව සඳහා වන ආසියානු සංවර්ධන බැංකුවේ නව අධ්‍යක්ෂවරිය වන Shannon Cowlin ඇතුළු දූත පිරිස පෙබරවාරි 10 වන දින අග්‍රාමාත්‍ය කාර්යාලයේදී අග්‍රාමාත්‍ය ආචාර්ය හරිනි අමරසූරිය හමුවී තිබෙනවා.

එම දූත පිරිස පිළිගත් අග්‍රාමාත්‍යවරිය, ශ්‍රී ලංකාව සඳහා වන ආසියානු සංවර්ධන බැංකුවේ නව අධ්‍යක්ෂ තනතුරට පත් Shannon Cowlin හට සුබ පැතුම් එක් කළ අතර, ශ්‍රී ලංකාව සහ ආසියානු සංවර්ධන බැංකුව අතර පවතින දිගුකාලීන හවුල්කාරිත්වය අගය කර තිබෙනවා.

ශ්‍රී ලංකාවේ ජාතික සංවර්ධන වැඩසටහන් සඳහා ADB බැංකුව විසින් ලබාදෙනු ලබන අඛණ්ඩ සහයෝගය ද අග්‍රාමාත්‍යවරිය මෙහිදී ප්‍රකාශ කළ අතර, ස්වාභාවික විපත්වලින් ඇති වන බලපෑම් අවම කර ගැනීමේදී ADB බැංකුව වැනි ආයතනවලින් ලැබෙන එවැනි සහයෝගයන්ගේ වැදගත්කම සඳහන් කළ අග්‍රාමාත්‍යවරිය, දිට්වා සුළි කුණාටු තත්ත්වය යටතේ ADB බැංකුව විසින් ලබා දුන් සහාය පැසසුමට ලක් කර තිබෙනවා.

රට නැවත ගොඩනැගීම සහ ප්‍රතිසංස්කරණ කටයුතු ඇතුළුව සුළි කුණාටු තත්ත්වයෙන් පසු රට යථා තත්ත්වයට පත් කිරීමට ශ්‍රී ලංකාවට තවදුරටත් සහාය වීමට සූදානම් බවට ADB නියෝජිත පිරිස අවධාරණය කළ අතර, අධ්‍යාපන ක්ෂේත්‍රයට අවශ්‍ය සහාය ලබා දීමට සූදානම් බව ද වැඩිදුරටත් සඳහන් කර තිබෙනවා.

