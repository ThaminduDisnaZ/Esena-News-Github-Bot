---
title: "ඉන්දු - පාකිස්තාන තරගයට විශේෂ ආරක්ෂක වැඩපිළිවෙළක් ක්‍රියාත්මක කෙරේ"
date: 2026-02-15 11:15:00
---

# ඉන්දු - පාකිස්තාන තරගයට විශේෂ ආරක්ෂක වැඩපිළිවෙළක් ක්‍රියාත්මක කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/srilanka-police[1].jpg)

2026 විස්සයි විස්ස ලෝක කුසලාන ක්‍රිකට් තරගාවලියේ ඉන්දියාව හා පාකිස්තානය අතර තරගය සඳහා පොලිසිය විසින් විශේෂ ආරක්ෂක වැඩපිළිවෙළක් ක්‍රියාත්මක කර තිබෙනවා.

ඒ අනුව එම තරගයේ ආරක්ෂක රාජකාරී සඳහා පොලිස් නිලධාරීන් 2,000 ක් යොදවා ඇති අතර ක්‍රීඩාංගණය අවට රථවාහන පාලනය සඳහා ද පොලිස් නිලධාරීන් 600 ක් පමණ යොදවා ඇති බවයි පොලිසිය සඳහන් කරන්නේ.

ප්‍රේක්ෂකයන්ට ක්‍රීඩාංගණයට ඇතුළු වීම සඳහා පස්වරු 3.00 සිට සියලු දොරටු විවෘත කිරීමට ද පියවර ගෙන තිබෙනවා.

මෙම තරගය නරඹන්නට පැමිණෙන සියලු ම ක්‍රීඩාලෝලීන් විසින් ක්‍රීඩාංගණය තුළට ප්ලාස්ටික් හෝ වීදුරු බෝතල් රැගෙන ඒමෙන් වළකින ලෙසත් පානීය ජල අවශ්‍යතාව සඳහා ක්‍රීඩාංගණය තුළ සියලු ම පහසුකම් සලසා ඇති බවයි පොලිසිය සඳහන් කරන්නේ.

ඊට අමතරව විශාල ගමන් මලු, හෙල්මට්, ජැකට්, මත්පැන් හා සංගීත භාණ්ඩ කිසිවක් ක්‍රීඩා භූමිය තුළට රැගෙන ඒමෙන් වැළකිය යුතු බවත්, ඩ්‍රෝන උපකරණ, පිහි වැනි උපකරණ, ඉලෙක්ට්‍රොනික් අයිතමයන් ක්‍රීඩා භූමිය තුළට රැගෙන ඒමට අවසර හිමි නොවන බවත් කිසිදු අයකු බීමත්ව හෝ කලහකාරී ලෙස හෝ අශෝභන ලෙස හැසිරෙන්නේ නම් ඔවුන්ට විරුද්ධ ව තදින් ම නීතිය ක්‍රියාත්මක කරනු ලබන බවයි පොලිසිය වැඩිදුරටත් සඳහන් කරන්නේ.

මේ සම්බන්ධයෙන් නිකුත් කළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/6991512e671dfpdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/6991512e73d69pdf_page_1.jpeg)

