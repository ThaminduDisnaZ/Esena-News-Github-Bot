---
title: "El Mencho ඝාතනය කළ මෙහෙයුමට ඔහුගේ පෙම්වතියකගේ හා අමෙරිකානු බුද්ධි අංශවල සහාය ලැබී ඇති බවට ත‍ොරතුරු හෙළිවේ "
date: 2026-02-24 11:35:00
---

# El Mencho ඝාතනය කළ මෙහෙයුමට ඔහුගේ පෙම්වතියකගේ හා අමෙරිකානු බුද්ධි අංශවල සහාය ලැබී ඇති බවට ත‍ොරතුරු හෙළිවේ 

![Thumbnail](https://helakuru.sgp1.cdn.digitaloceanspaces.com/esana/images/lib/El-new-po.jpg)

මෙක්සිකෝවේ මත්ද්‍රව්‍ය ජාල ප්‍රධානියා වන Nemesio “El Mencho” Oseguera Cervantes ඉලක්ක කර ගනිමින් ඉරිදා දින දියත් කළ මෙහෙයුමෙන් ඔහු ජීවිතක්ෂයට පත්වීමත් සමඟ මෙක්සිකෝවේ ප්‍රදේශ කිහිපයක දැඩි ප්‍රචණ්ඩකාරී තත්ත්වයක් හටගෙන තිබෙනවා.

El Mencho යනු ලොව බලවත්ම මත්ද්‍රව්‍ය කල්ලියක් වන Jalisco New Generation Cartel (CJNG) හි නායකයා වන අතර, අමෙරිකාවට මෙතම්පෙටමින් සහ ෆෙන්ටැනයිල් මත්ද්‍රව්‍ය ප්‍රවාහනය කරන ප්‍රධානතම පුද්ගලයා ලෙස ඔහු සැලකෙනවා.

වසර ගණනාවක ලුහුබැඳීමකින් පසු, පෙබරවාරි 20 වන දින මෙක්සිකානු හමුදාවට El Mencho සැඟවී සිටින ස්ථානය පිළිබඳ නිශ්චිත තොරතුරක් ලැබී තිබූ අතර, මෙම තොරතුර ලැබී ඇත්තේ ඔහුගේ පෙම්වතියකගේ අතිශය විශ්වාසවන්තයකු මාර්ගයෙන් බවත්, අමෙරිකානු බුද්ධි අංශ ද මේ සඳහා සහාය වී ඇති බවත් විදෙස් මාධ්‍ය වාර්තා කරනවා.

අදාළ පෙම්වතිය Tapalpa ප්‍රදේශයේ පිහිටි සැඟවුණු නිවස්නයෙන් පිටව ගිය අතර, El Mencho ඔහුගේ ආරක්ෂකයන් සමඟ එහි රැඳී සිට ඇති බවත්, මෙක්සිකානු ගුවන් හමුදාව සහ ජාතික ආරක්ෂක බලකාය එක්ව පැය 24 ක් ඇතුළත වැටලීම සැලසුම් කිරීමෙන් අනතුරුව ගොඩබිම් හමුදා මඟින් ප්‍රහාරය දියත් කර ඇති බවයි සඳහන් වන්නේ.

El Mencho ගේ මරණයත් සමඟ ඔහුගේ කල්ලිය රට පුරා දැඩි ප්‍රචණ්ඩ ක්‍රියා ආරම්භ කර ඇති අතර, මාර්ග අවහිර කරමින් වාහන ගිනිබත් කිරීම සහ ආරක්ෂක අංශ සමඟ වෙඩි හුවමාරු කර ගැනීම හේතුවෙන් ජාතික ආරක්ෂක බලකායේ සාමාජිකයන් 25 දෙනකු ජීවිතක්ෂයට පත්ව ඇති බවයි වැඩිදුරටත් සඳහන් වන්නේ.

 

![Image](https://helakuru.sgp1.cdn.digitaloceanspaces.com/esana/images/699d235f27384pdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/699d235f3212epdf_page_1.jpeg)

![Image](https://helakuru.sgp1.cdn.digitaloceanspaces.com/esana/images/699d235f3f596pdf_page_2.jpeg)

![Image](https://helakuru.sgp1.cdn.digitaloceanspaces.com/esana/images/699d235f4e974pdf_page_3.jpeg)

