---
title: "මත්ද්‍රව්‍ය ගැන ඔත්තුව දුන් ඔත්තුකරුගේ හිස ඕලුගලගේ නිවස ඉදිරිපිට තැබීමේ කොන්ත්‍රාත්තුවක් භාරගත් කුලී ඝාතකයා අත්අඩංගුවට"
date: 2026-02-24 12:45:00
---

# මත්ද්‍රව්‍ය ගැන ඔත්තුව දුන් ඔත්තුකරුගේ හිස ඕලුගලගේ නිවස ඉදිරිපිට තැබීමේ කොන්ත්‍රාත්තුවක් භාරගත් කුලී ඝාතකයා අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/srilanka-police[1].jpg)

මහා පරිමාණ මත්ද්‍රව්‍ය තොගයක් පොලිස් භාරයට ගැනීමට ඔත්තුව ලබා දුන් ඔත්තුකරුවකු ඝාතනය කර, හිස කොටස අදාළ විමර්ශන සිදු කළ සහකාර පොලිස් අධිකාරී රොහාන් ඕලුගලගේ නිවස ඉදිරිපිට තැබීමේ කොන්ත්‍රාත්තුවක් භාරගත් කුලී ඝාතකයකු පොලිසිය විසින් අත්අඩංගුවට ගෙන තිබෙනවා.

2025 වසරේ නොවැම්බර් 12 වැනිදා අයිස් කිලෝග්‍රෑම් 350 ක පමණ ප්‍රමාණයක්, හිටපු අධ්‍යක්ෂ සහකාර පොලිස් අධිකාරී රොහාන් ඕලුගලට ලද තොරතුරක් මත කිරින්ද මුහුදු වෙරළේදී අත්අඩංගුවට ගෙන තිබුණා.

අදාළ මත්ද්‍රව්‍ය තොගය මේ වන විට ඩුබායි හි සැඟව සිටින මත්ද්‍රව්‍ය ජාවාරම්කරුවකු වන 'අංගොඩ ප්‍රියන්ත' නමැත්තාට අයත් බව වැඩිදුරටත් සිදු කළ විමර්ශනවලදී අනාවරණය වී ඇති අතර, ඒ අනුව රොහාන් ඕලුගලට අදාළ ඔත්තුව ලබා දුන්නේ කවුරුන් විසින්ද යන්න පිළිබඳව අදාළ ජාවාරම්කරු සොයාගෙන ඇති බවයි පැවසෙන්නේ.

ඔත්තුකරු පිළිබඳව තොරතුරු සොයා ගැනීමෙන් පසුව, ඔහුව ඝාතනය කර ඔහුගේ හිස පොලිස් නිලධාරි ඕලුගලගේ නිවසට යැවීමේ කොන්ත්‍රාත්තුව අපරාධ කල්ලියකට භාර දීමට 'අංගොඩ ප්‍රියන්ත' නමැත්තා කටයුතු කර තිබෙනවා.

අනතුරුව අදාළ සිදුවීම සම්බන්ධයෙන් බස්නාහිර උතුර භාර නියෝජ්‍ය පොලිස්පති කාලිංග ජයසිංහ ලද තොරතුරකට අනුව කොන්ත්‍රාත්තුව ලබාගත් පුද්ගලයාව අත්අඩංගුවට ගෙන සිදු කළ ප්‍රශ්න කිරීම්වලින් මෙම තොරතුරු අනාවරණය වී ඇති බවයි වැඩිදුරටත් දැක්වෙන්නේ.

