---
title: "රුමේනියා රැකියා ලබාදෙන බවට පවසා එක් කෝටි හැට ලක්ෂයක මුදලක් වංචා කළ කාන්තාවක් අත්අඩංගුවට"
date: 2026-02-24 16:45:00
---

# රුමේනියා රැකියා ලබාදෙන බවට පවසා එක් කෝටි හැට ලක්ෂයක මුදලක් වංචා කළ කාන්තාවක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

රුමේනියාවේ රැකියා ලබා දෙන බව පවසා රුපියල් එක් කෝටි හැට ලක්ෂයකට ආසන්න මුදලක් වංචා කර සැඟවී සිටි කාන්තාවක් අත්අඩංගුවට ගත් බව විදේශ සේවා නියුක්ති කාර්යාංශය පවසනවා.

රුමේනියාවේ සේවය කළ ඇය, එරට සම්බන්ධතා උපයෝගී කර ගනිමින් රුමේනියාවේ රැකියා ලබාදෙන බව පවසා මුදල් ලබාගෙන, පොරොන්දු වූ පරිදි රැකියා ලබා නොදුන් බවට පැමිණිලි 15 ක් කාර්යාංශයට ලැබී තිබූ බවයි එම කාර්යාංශය සඳහන් කරන්නේ.

එම පැමිණිලි අනුව සිදු කළ විමර්ශන අතරතුර සැකකාරිය විසින් නිලධාරීන් මඟ හරිමින් සැඟව සිට ඇති අතර, පිළියන්දල, වැල්ලම්පිටිය, කොළොන්නාව හා කහතුඩුව යන ප්‍රදේශවල ඇය සිටින බවට තොරතුරු ලැබී තිබුණ ද, වැටලීම් සිදු කළ සෑම අවස්ථාවකම නිලධාරීන් ළඟා වීමට පෙර ඇය පලා ගොස් තිබුණු බව සඳහන්.

මෙම ජාවාරමට සම්බන්ධව සැකකාරියට සහාය වූ තවත් සිව්දෙනකු ද අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව මාර්තු මස 03 දින දක්වා රක්ෂිත බන්ධනාගාරගත කිරීමට නියෝග කර ඇති බවයි වැඩිදුරටත් සඳහන් වන්නේ.

