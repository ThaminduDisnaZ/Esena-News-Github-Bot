---
title: "තුල්හිරිය MAS මෙත්ලිය කර්මාන්තශාලාවේ ඇඟලුම් නිෂ්පාදනය නැවැත්වීම සම්බන්ධයෙන් දැනුම් දීමක්"
date: 2026-02-24 08:20:00
---

# තුල්හිරිය MAS මෙත්ලිය කර්මාන්තශාලාවේ ඇඟලුම් නිෂ්පාදනය නැවැත්වීම සම්බන්ධයෙන් දැනුම් දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/mas-thulhiriya.jpg)

මෙරට ප්‍රමුඛතම ඇඟලුම් නිෂ්පාදකයකු වන MAS Holdings සිය තුල්හිරියේ පිහිටි MAS මෙත්ලිය කර්මාන්තශාලාවේ ඇඟලුම් නිෂ්පාදන මෙහෙයුම් පමණක් නවතා දැමීමට තීරණය කර තිබෙනවා.

ඒ අනුව, මෙතෙක් මෙත්ලිය කර්මාන්තශාලාවේ සිදු කරන ලද ඇඟලුම් නිෂ්පාදන කටයුතු, එම සමූහයේ වෙනත් කර්මාන්තශාලා වෙත ගෙන යාමට කටයුතු කර ඇති බවයි සඳහන් වන්නේ.

තුල්හිරිය MAS Fabric Park (MFP) හි මෙත්ලිය කර්මාන්තශාලාව, MAS සමූහයේ knitting, dyeing සහ finishing මෙහෙයුම් වෙනුවෙන් පමණක් යොදා ගැනීමට තීරණය කර ඇති බව ද සඳහන්.

මෙත්ලිය කර්මාන්තශාලාවේ දැනට සේවයේ නියුක්ත සේවකයන් හට මෙරට හෝ ජෝර්දානයේ පිහිටි වෙනත් කර්මාන්තශාලා වෙත යොමු වීමේ අවස්ථාව ලබා දෙන අතර, එම යළි ස්ථානගත වීමේ කාලසීමාව වෙනුවෙන් මාස 03 ක වැටුපක් ගෙවීමට නියමිතයි. 

පෞද්ගලික හේතූන් මත මෙම විකල්පය භාර නොගෙන සේවයෙන් ඉවත් වීමට යම් සේවකයකු අදහස් කරන්නේ නම්, ශ්‍රී ලංකා කම්කරු නීති යටතේ නියමිත අවම මට්ටමට වඩා ඉහළ වන්දියක් ගෙවීමටද සමාගම එකඟ වී තිබෙනවා.

ගෝලීය වශයෙන් ඇඟලුම් කර්මාන්තයේ යම් පසුබැසීමක් වාර්තා වීම සමූහයේ මෙම තීරණය ගැනීමට මූලිකවම හේතු වී ඇති බවයි වැඩිදුරටත් සඳහන් වන්නේ.

