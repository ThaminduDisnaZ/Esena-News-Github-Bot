---
title: "පුත්තලම දක්වා දුම්රිය ධාවනය අද සිට නැවත ආරම්භ කෙරෙයි"
date: 2026-02-16 12:10:00
---

# පුත්තලම දක්වා දුම්රිය ධාවනය අද සිට නැවත ආරම්භ කෙරෙයි

![Thumbnail](https://helakuru.sgp1.cdn.digitaloceanspaces.com/esana/images/lib/trainjaffna.jpg)

දිට්වා සුළි කුණාටුවත් සමඟ ඇති වූ ආපදා තත්ත්වය හේතුවෙන් නවතා දමා තිබූ කොළඹ - පුත්තලම දුම්රිය මාර්ගයේ ධාවන කටයුතු පුත්තලම දක්වාම අද (16) අලුයම සිට නැවත ආරම්භ වී තිබෙනවා.

දිට්වා සුළි කුණාටුවෙන් සිදු වූ හානි නිසා මෙම මාර්ගයේ මගී දුම්රිය ධාවනය තාවකාලිකව නවතා දමා තිබුණූ අතර, පසුව එම ධාවන කටයුතු අදියර කිහිපයක් යටතේ මීගමුව, කොච්චිකඩේ, නාත්තන්ඩිය, කුඩාවැව යන දුම්රිය ස්ථාන දක්වා දීර්ඝ කර, අවසාන වතාවට දෙසැම්බර් 29 වැනිදා හලාවත දුම්රිය ස්ථානය දක්වා දීර්ඝ කර තිබුණා.

හලාවත සහ පුත්තලම දුම්රිය ස්ථාන අතර පිහිටි බත්තුළුඔය පාලම අසලින් දුම්රිය මාර්ගය සෝදා යාම, තිල්ලඩිය උප දුම්රිය ස්ථානය අසල ප්‍රදේශයේ දුම්රිය මාර්ගයට පස් කඳු කඩා වැටීම, මානුවන්ගම උප දුම්රිය ස්ථානය අසල ප්‍රදේශයේ ස්ථාන ගණනාවකින්ම දුම්රිය මාර්ගය යටින් දැදුරු ඔයට සෝදා යාම වැනි බරපතළ ආපදා හේතුවෙන් මෙසේ පුත්තලම දුම්රිය ස්ථානය දක්වා ධාවනය බිඳ වැටී තිබුණු බවයි සඳහන් වන්නේ.

කෙසේ නමුත් අද අලුයම 4.30 ට පුත්තලම සිට කොළඹ කොටුව දක්වා ධාවනය වීමට නියමිතව තිබුණු කාර්යාලයීය දුම්රිය, එහි ඇති වූ කාර්මික දෝෂයක් හේතුවෙන් මගීන් නොමැතිව ධාවනය වී ඇති අතර, එසේම අද අලුයම 4.00 ට කොළඹ කොටුවෙන් ගමන් ආරම්භ කළ කාර්යාලයීය දුම්රිය, ආපදාවෙන් පසුව පුත්තලම දක්වා ධාවනය වූ පළමු දුම්රිය ලෙස සේවයට එක් කර තිබෙනවා.

