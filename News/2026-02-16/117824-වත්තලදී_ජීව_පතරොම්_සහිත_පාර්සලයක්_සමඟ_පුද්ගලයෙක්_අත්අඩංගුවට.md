---
title: "වත්තලදී ජීව පතරොම් සහිත පාර්සලයක් සමඟ පුද්ගලයෙක් අත්අඩංගුවට"
date: 2026-02-16 11:45:00
---

# වත්තලදී ජීව පතරොම් සහිත පාර්සලයක් සමඟ පුද්ගලයෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested-2[1].jpg)

වත්තල ගාල හන්දිය ප්‍රදේශයේදී ජීව පතරොම් සහිත පාර්සලයක් පොලිස් භාරයට ගෙන තිබෙනවා.

බස්නාහිර පළාත් උතුර අපරාධ කොට්ඨාසයට ලද තොරතුරකට අනුව සිදු කළ වැටලීමකදී එම පාර්සලය තුළ T-56 ජීව පතරොම් 04 ක්, රිවෝල්වර වර්ගයේ ජීව පතරොම් 04 ක්, පිස්තෝල වර්ගයේ ජීව පතරොම් 02 ක් හා විවිධ වර්ගයේ සිම්පත් 11 ක් තිබී සොයාගෙන ඇති බවයි සඳහන් වන්නේ.

විමර්ශනයකින් පසුව, අදාළ පාර්සලය සඟවා තැබූ බවට සැකපිට පොලිසිය විසින් පුද්ගලයකු අත්අඩංගුවට ගෙන ඇති අතර, මෙලෙස අත්අඩංගුවට ගෙන ඇත්තේ 35 හැවිරිදි පොල්පාගොඩ, යක්කලමුල්ල ප්‍රදේශයේ පදිංචි හිටපු යුද හමුදා සෙබළෙකු බවයි සඳහන් වන්නේ.

සැකකරු සම්බන්ධයෙන් තවදුරටත් දීර්ඝ විමර්ශන සිදු කිරීමට පැය 72 ක රැඳවුම් නියෝග ලබා ගැනීමට නියමිත අතර, බස්නාහිර පළාත් උතුර අපරාධ කොට්ඨාසය මඟින් මෙම සිද්ධිය සම්බන්ධයෙන් වැඩිදුර විමර්ශන සිදු කරනවා.

