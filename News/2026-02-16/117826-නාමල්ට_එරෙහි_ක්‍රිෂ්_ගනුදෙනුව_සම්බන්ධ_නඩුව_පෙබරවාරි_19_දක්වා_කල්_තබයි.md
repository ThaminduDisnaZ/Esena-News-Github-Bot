---
title: "නාමල්ට එරෙහි ක්‍රිෂ් ගනුදෙනුව සම්බන්ධ නඩුව පෙබරවාරි 19 දක්වා කල් තබයි"
date: 2026-02-16 10:15:00
---

# නාමල්ට එරෙහි ක්‍රිෂ් ගනුදෙනුව සම්බන්ධ නඩුව පෙබරවාරි 19 දක්වා කල් තබයි

![Thumbnail](https://helakuru.sgp1.cdn.digitaloceanspaces.com/esana/images/lib/namal-rajapaksha-ff.jpg)

ක්‍රිෂ් ගනුදෙනුව සම්බන්ධයෙන් පාර්ලිමේන්තු මන්ත්‍රී නාමල් රාජපක්ෂට එරෙහිව ගොනු කර තිබෙන නඩුව ලබන 19 වැනිදා දක්වා කල් තැබීමට කොළඹ මහාධිකරණය අද (16) නියම කර තිබෙනවා.

ඒ අනුව, මෙම නඩුව අද කැඳවූ අවස්ථාවේදී විත්තිකාර නාමල් රාජපක්ෂ අධිකරණය හමුවේ පෙනී සිට ඇති බවයි සඳහන් වන්නේ.

එම අවස්ථාවේදී, නීතිඥවරු අද දින රාජකාරිවලින් ඉවත් වීමට තීන්දු කිරීම නිසා මෙම නඩුව ලබන 19 වැනිදා දක්වා කල් තැබීමට අධිකරණය තීන්දු කර තිබෙනවා.

ශ්‍රී ලංකාවේ රග්බි ක්‍රීඩාව ප්‍රවර්ධනය කිරීමට බව සඳහන් කරමින් ඉන්දියානු ක්‍රිෂ් සමාගමෙන් රුපියල් මිලියන 70 ක මුදලක් ලබාගෙන සාවද්‍ය පරිහරණය කිරීම සම්බන්ධයෙන් නාමල් රාජපක්ෂ මන්ත්‍රීවරයාට එරෙහිව නීතිපතිවරයා විසින් මෙම නඩුව ගොනු කර තිබෙනවා.

