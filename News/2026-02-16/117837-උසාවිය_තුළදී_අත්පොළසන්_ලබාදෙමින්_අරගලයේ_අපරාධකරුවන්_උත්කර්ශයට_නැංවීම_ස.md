---
title: "උසාවිය තුළදී අත්පොළසන් ලබාදෙමින් අරගලයේ අපරාධකරුවන් උත්කර්ශයට නැංවීම සිදු කළෙත් ඔය නිතීඥවරුන්ම තමයි - සාගර"
date: 2026-02-16 19:10:00
---

# උසාවිය තුළදී අත්පොළසන් ලබාදෙමින් අරගලයේ අපරාධකරුවන් උත්කර්ශයට නැංවීම සිදු කළෙත් ඔය නිතීඥවරුන්ම තමයි - සාගර

![Thumbnail](https://helakuru.sgp1.cdn.digitaloceanspaces.com/esana/images/lib/sagara-kariyawasam-media-2025.jpg)

එක් එක් පුද්ගලයන්ට අවශ්‍ය පරිදි අනෙක් අය ඝාතනය කිරීමේ කටයුතු කිසිදු පාලනයකින් තොරව රට තුළ සිදු වෙමින් ඇති බව ශ්‍රී ලංකා පොදුජන පෙරමුණේ මහ ලේකම් සාගර කාරියවසම් පවසනවා.

සංවිධානාත්මක අපරාධ මැඩලීමට රජය අපොහොසත් වී ඇති බවත්, එසේ නොමැති නම් රජය මෙම සංවිධානාත්මක අපරාධවලට සහයෝගය ලබා දෙනවා ද යන්න සම්බන්ධයෙන් ද ගැටලුවක් මතු වන බවයි අද (16) පැවති මාධ්‍ය හමුවකට එක් වෙමින් ඔහු සඳහන් කළේ.

නීතීඥ සංගමයේ හිටපු ප්‍රධානීන් හා නීතිඥවරු කොටසක් මේ ඇති වී තිබෙන තත්ත්වයට වගකිව යුතු බවද, අරගලයේදී ජනපති නිවසට පහර දී, දේපළ හානි කළ අය උසාවියට ඉදිරිපත් කිරීමේදී උසාවිය තුළ අත්පොළසන් ලබාදෙමින් ඔවුන් පිළිගත් බවද, එසේ උසාවිය තුළ අපරාධකරුවන් උත්කර්ශයට නැංවීම සිදු කළේ ද නිතීඥවරුන්ම බවද ඔහු සඳහන් කළා.

සිවිල් ක්‍රියාකාරීන්, රජය සිදු කරන වැරදි විවේචනය කරන පුද්ගලයන්, විරුද්ධ මතධාරී දේශපාලනඥයින් යන සියලු දෙනාගේ ජීවිත මේ වන විට ඉතා දැඩි තර්ජනයකට ලක් කර ඇති බවත්, මෙම සිදුවීම් පිටුපස රජය සිටිනවා දැයි රටේ ජනතාවට පැහැදිලි සැකයක් ඇති වී ඇති බවයි ශ්‍රී ලංකා පොදුජන පෙරමුණේ මහ ලේකම් සාගර කාරියවසම් වැඩිදුරටත් ප්‍රකාශ කර සිටියේ.

