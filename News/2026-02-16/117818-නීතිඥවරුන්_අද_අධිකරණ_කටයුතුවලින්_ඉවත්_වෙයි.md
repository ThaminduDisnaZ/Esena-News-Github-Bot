---
title: "නීතිඥවරුන් අද අධිකරණ කටයුතුවලින් ඉවත් වෙයි"
date: 2026-02-16 07:50:00
---

# නීතිඥවරුන් අද අධිකරණ කටයුතුවලින් ඉවත් වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/lawyers-bar-association[1].jpg)

අද (16) දිනයේ දිවයින පුරා අධිකරණ කටයුතුවලින් බැහැර වීමට ශ්‍රී ලංකා නීතිඥ සංගමය තීරණය කර තිබෙනවා.

අකුරේගොඩ ප්‍රදේශයේදී නීතිඥයකු සහ ඔහුගේ බිරිඳ වෙඩි තබා ඝාතනය කිරීම සම්බන්ධයෙන් ගත යුතු ඉදිරි පියවර පිළිබඳ සාකච්ඡා කිරීමට ශ්‍රී ලංකා නීතිඥ සංගමය මහ සභාව ඊයේ (15) කොළඹදී රැස් වීමෙන් අනතුරුව මෙම තීරණය ගෙන ඇති බවයි සඳහන් වන්නේ.

වර්තමානයේ රටේ පවතින ඝාතන සංස්කෘතිය අවසන් කිරීමට හා මහජන ආරක්ෂාව තහවුරු කිරීමට රජයට බල කිරීම, මෙම කෲර අපරාධය සම්බන්ධයෙන් වගකිව යුතු සියලු දෙනා වහාම අත්අඩංගුවට ගෙන නෛතික ක්‍රියාමාර්ග ගන්නා ලෙස පොලිසියට සහ මහජන ආරක්ෂාව සම්බන්ධ ආයතනවලින් ඉල්ලා සිටීම හා තහවුරු නොකරන ලද තොරතුරු සමාජගත කිරීම හෝ සත්‍ය බවට හුවා දැක්වීම සම්බන්ධයෙන් පොලිසියට හා අදාළ පාර්ශ්වයන්ට දැඩි අප්‍රසාදය පළ කිරීමට ද මෙහිදී තීරණය කර තිබෙනවා.

වසර 14 කට පසුව රැස් වූ ශ්‍රී ලංකා නීතිඥ සංගමයේ විශාලතම මහ සභා රැස්වීමට නීතිඥයන් 3,500 ක පමණ පිරිසක් සහභාගී වූ බවත්, ඉඩ පහසුකම් නොමැති වීම හේතුවෙන් ඇතැමුන් zoom තාක්ෂණය ඔස්සේ අදාළ රැස්වීමට එක් වූ බවයි නීතිඥ සංගමයේ සභාපති රජීව් අමරසූරිය වැඩිදුරටත් ප්‍රකාශ කර සිටියේ.

