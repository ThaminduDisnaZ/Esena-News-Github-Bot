---
title: "කෝටි 03 ක අයිස් මත්ද්‍රව්‍ය තොගයක් සමඟ පුද්ගලයෙක් බම්බලපිටියේදී අත්අඩංගුවට"
date: 2026-01-26 11:20:00
---

# කෝටි 03 ක අයිස් මත්ද්‍රව්‍ය තොගයක් සමඟ පුද්ගලයෙක් බම්බලපිටියේදී අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/ice-drags[1].jpg)

විදෙස්ගතව සැඟව සිටින සංවිධානාත්මක අපරාධ හා මහා පරිමාණ මත්ද්‍රව්‍ය ජාවාරම්කරුවන් වූ වැලිඔය ප්‍රියන්ත හා SF ජගත් නැමැත්තාගේ සමීපතමයෙකු අයිස් මත්ද්‍රව්‍ය තොගයක් සමඟින් පොලිස් විශේෂ කාර්ය බළකාය විසින් අත්අඩංගුවට ගෙන තිබෙනවා.

ඒ අනුව, මෙම සැකකරු සතුව තිබී අයිස් මත්ද්‍රව්‍ය කිලෝ 03 යි ග්‍රෑම් 16 ක්, ජංගම දුරකථනයක් හා තරාදි 02 ක්ද එම නිලධාරීන් විසින් සිය භාරයට ගෙන ඇති අතර, මෙම මත්ද්‍රව්‍යවල වටිනාකම රුපියල් කෝටි 03 කට අධික වන බවයි සඳහන් වන්නේ.

බම්බලපිටිය පොලිස් වසමේ, රිජ්වේ පෙදෙස මාර්ගයේදී ක්ෂණික මාර්ග බාධකයක් යොදා සිදුකළ වැටලීමකදී, අයිස් මත්ද්‍රව්‍ය සන්තකයේ තබාගෙන යතුරුපැදියකින් ගමන් කළ පුද්ගලයෙකු අත්අඩංගුවට ගෙන ඇති අතර, ඔහුගෙන් සිදු කළ ප්‍රශ්න කිරීම් හමුවේ, වැල්ලවත්ත ප්‍රදේශයේ නිවසක් පරීක්ෂා කිරීමෙන් පසුව මෙම අයිස් මත්ද්‍රව්‍ය සහ සෙසු උපකරණ පොලිසිය විසින් සොයාගෙන තිබෙනවා.

අදාළ සැකකරු වැඩිදුර විමර්ශන සඳහා පොලිස් මත්ද්‍රව්‍ය නාශක කාර්යාංශය වෙත භාරදී ඇති අතර සිද්ධිය සම්බන්ධව වැඩිදුර විමර්ශන සිදු කරන බවයි වැඩිදුරටත් සඳහන් වන්නේ.

