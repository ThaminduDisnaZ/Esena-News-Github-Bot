---
title: "ශ්‍රී ලංකාවට පැමිණෙන විදෙස් ආයෝජකයන්ට වසර 15 ක් දක්වා බදු සහන ලබා දෙනවා - චතුරංග අබේසිංහ"
date: 2026-01-26 13:20:00
---

# ශ්‍රී ලංකාවට පැමිණෙන විදෙස් ආයෝජකයන්ට වසර 15 ක් දක්වා බදු සහන ලබා දෙනවා - චතුරංග අබේසිංහ

![Thumbnail](https://helakuru.sgp1.cdn.digitaloceanspaces.com/esana/images/lib/port-city-lk.jpg)

ශ්‍රී ලංකාවේ වත්මන් දේශපාලනික සහ ආර්ථික ස්ථාවරත්වය උපයෝගී කර ගනිමින්, එක්සත් අරාබි එමීර් රාජ්‍යයේ (UAE) ආයෝජකයන් ආකර්ෂණය කර ගැනීම සඳහා වසර 15 ක් දක්වා දීර්ඝ බදු සහන ලබා දීමට සහ කොළඹ වරාය නගරය කලාපීය මූල්‍ය මධ්‍යස්ථානයක් ලෙස ප්‍රවර්ධනය කිරීමට ශ්‍රී ලංකා රජය පියවර ගෙන ඇති බව Gulf පුවත් සේවය වාර්තා කර තිබෙනවා.

ඩුබායි හි පැවැති "Invest Sri Lanka" ආයෝජක සමුළුවට සමගාමීව Gulf පුවත් සේවය සමඟ අදහස් දක්වමින් කර්මාන්ත හා ව්‍යවසායකත්ව සංවර්ධන නියෝජ්‍ය අමාත්‍ය චතුරංග අබේසිංහ මේ බව සඳහන් කර ඇති බවයි දැක්වෙන්නේ.

ශ්‍රී ලංකාව මීළඟට ලෝකයේ අවධානය දිනා ගන්නා ආර්ථික කේන්ද්‍රස්ථානය බවට පත් කිරීම රජයේ අරමුණ බවත්, ඩුබායි රාජ්‍යය ලබාගත් ආර්ථික පරිවර්තනය ශ්‍රී ලංකාවට කදිම ආදර්ශයක් බවත්, වියට්නාමය සහ ඉන්දියාව වැනි රටවල් ලැබූ දියුණුවට සමාන ගමනක් ශ්‍රී ලංකාව ද ආරම්භ කර ඇති බවයි එහිදී ඔහු පෙන්වා දී තිබෙන්නේ.

නව ආයෝජන ප්‍රවර්ධන පනත යටතේ ඇතැම් ආයෝජන සඳහා වසර 15 ක් දක්වා බදු සහන ලබාදීමට රජය සූදානම් බවත්, ශ්‍රී ලංකාවේ මධ්‍යස්ථ විදේශ ප්‍රතිපත්තිය හේතුවෙන් චීනය, ඇමෙරිකාව, ඉන්දියාව සහ මැද පෙරදිග ඇතුළු ඕනෑම රටක් සමඟ නිදහසේ ගනුදෙනු කිරීමට ආයෝජකයන්ට අවස්ථාව පවතින බව ද නියෝජ්‍ය අමාත්‍යවරයා පෙන්වා දී තිබෙනවා.

මැද පෙරදිග ආයෝජකයන් සඳහා ශ්‍රී ලංකාව තුළ විවෘතව පවතින ප්‍රධාන ක්ෂේත්‍ර කිහිපයක් හඳුනාගෙන ඇති අතර, කෘෂි කර්මාන්තය, සංචාරක කර්මාන්තය, නාවික සහ සැපයුම් සේවා සහ පුනර්ජනනීය බලශක්තිය එලෙස හඳුනාගත් ක්ෂේත්‍ර බවයි නියෝජ්‍ය අමාත්‍ය චතුරංග අබේසිංහ එහිදී වැඩිදුරටත් සඳහන් කර තිබෙන්නේ.

