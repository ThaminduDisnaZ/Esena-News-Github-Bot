---
title: "ජල සම්පාදන මණ්ඩලයේ විශ්‍රාමික සාමාන්‍යාධිකාරීවරයකු අත්අඩංගුවට"
date: 2026-02-13 12:10:00
---

# ජල සම්පාදන මණ්ඩලයේ විශ්‍රාමික සාමාන්‍යාධිකාරීවරයකු අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

ජාතික ජල සම්පාදන හා ජලාපවහන මණ්ඩලයේ විශ්‍රාමික සාමාන්‍යාධිකාරීවරයකු අල්ලස් කොමිසම විසින් දූෂණ චෝදනා මත ඊයේ (12) අත්අඩංගුවට ගෙන තිබෙනවා.

එම මණ්ඩලයේ සභාපතිවරයාගේ පරිහරණය සඳහා රජයේ වාහන දෙකක් යොදා තිබියදී, එම මණ්ඩලය මඟින් ක්‍රියාත්මක කර ඇති මහනුවර උතුර පාතදුම්බර ඒකාබද්ධ ජල සම්පාදන ව්‍යාපෘතියේ කොන්ත්‍රාත් මුදලින් කුලී ගෙවීමේ පදනම මත ප්‍රාඩෝ වර්ගයේ ජීප් රථයක් ලබාගෙන, එම වාහනය කුමන කටයුත්තක් සඳහා ධාවනය කළා ද යන්න පිළිබඳව තහවුරු කර ගැනීමකින් තොරව කුලී මුදල් වශයෙන් රුපියල් 12,750,000 ක මුදලක් ගෙවීම මඟින් රජයට පාඩු කරන ලදැයි සැකකරුට එරෙහිව චෝදනා එල්ල වී ඇති බවයි සඳහන් වන්නේ.

එසේම පෞද්ගලික ආයතනයකින් එකී වාහනය සපයා ගැනීමේ අරමුණින් ප්‍රසම්පාදන රීති නොසලකා හරිමින් එම කටයුතු සිදු කර, එම ආයතනය වෙත කොන්ත්‍රාත්තුව පිරිනැමීමට කටයුතු කර ඇති අතර, වාහනය නිසි ලෙස භාර ගැනීමක් සිදු නොකර සැපයුම්කරුට මුදල් ගෙවීමෙන් සැපයුම්කරුට අයුතු වාසියක් සිදු කිරීමෙන් ‘දූෂණය’ නම් වරද සහ එම වරද සිදු කිරීමට කුමන්ත්‍රණය කිරීම ඇතුළු චෝදනා ද සැකකරුට එල්ල වී තිබෙනවා.

අත්අඩංගුවට ගත් එම සැකකරු අධිකරණයට ඉදිරිපත් කිරීමෙන් අනතුරුව එළැඹෙන 20 වැනි දින දක්වා රක්ෂිත බන්ධනාගාරගත කරන ලෙස නියෝග කර ඇති බවයි වැඩිදුරටත් සඳහන් වන්නේ.

 

![Image](https://helakuru.sgp1.cdn.digitaloceanspaces.com/esana/images/698eaef1d3301pdf_page_0.jpeg)

