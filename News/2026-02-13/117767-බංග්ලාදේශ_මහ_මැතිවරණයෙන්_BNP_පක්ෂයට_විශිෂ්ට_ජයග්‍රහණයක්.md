---
title: "බංග්ලාදේශ මහ මැතිවරණයෙන් BNP පක්ෂයට විශිෂ්ට ජයග්‍රහණයක්"
date: 2026-02-13 12:20:00
---

# බංග්ලාදේශ මහ මැතිවරණයෙන් BNP පක්ෂයට විශිෂ්ට ජයග්‍රහණයක්

![Thumbnail](https://helakuru.sgp1.cdn.digitaloceanspaces.com/esana/images/lib/Tarique-Rahman.jpg)

බංග්ලාදේශයේ පැවැති තීරණාත්මක මහ මැතිවරණයෙන් විශිෂ්ට ජයග්‍රහණයක් ලබා ගැනීමට තාරික් රහ්මාන්ගේ නායකත්වයෙන් යුත් බංග්ලාදේශ ජාතික පක්ෂය (BNP) සමත්ව තිබෙනවා.

හසීනාගේ පාලනය පෙරළා දැමූ 2024 "Gen Z" මහජන නැගිටීමෙන් පසු පැවැති පළමු මැතිවරණය මෙය බවයි විදෙස් මාධ්‍ය වාර්තා කරන්නේ.

බංග්ලාදේශ පාර්ලිමේන්තුවේ (ජාතික සභාව) ආසන 300 කින් 209 ක් ජයග්‍රහණය කරමින් තුනෙන් දෙකක බහුතර බලයක් ලබා ගැනීමට BNP ප්‍රමුඛ සන්ධානය සමත්ව ඇති අතර, ප්‍රධාන ප්‍රතිවාදී කණ්ඩායම වන ‘ජමාත්-ඒ-ඉස්ලාමි’ ආසන 68 ක් දිනාගෙන තිබෙනවා.

හිටපු අගමැතිනී ශෙයික් හසීනාගේ අවාමි ලීගයට මෙවර මැතිවරණයට ඉදිරිපත් වීම තහනම් කර තිබුණු අතර, ස්වාධීන අපේක්ෂකයන් ඇතුළු අපේක්ෂකයන් 2,000 කට අධික පිරිසක් මැතිවරණයට ඉදිරිපත් වී තිබුණා.

මැතිවරණයට සමගාමීව ව්‍යවස්ථාපිත සංශෝධන කිහිපයක් සඳහා වූ ජනමත විචාරණයක් ද පැවති අතර එහිදී 73% ක ජනතාවක් එම සංශෝධන සඳහා කැමැත්ත පළ කර තිබෙනවා.

එහි ඇති මූලික කාරණා අතර, අගමැති ධුරය සඳහා වාර දෙකක උපරිමයක් පැනවීම, පාර්ලිමේන්තුව මන්ත්‍රී මණ්ඩල දෙකකින් (Bicameral) සමන්විත කිරීම, අධිකරණයේ ස්වාධීනත්වය ශක්තිමත් කිරීම හා මැතිවරණ සමයේදී අපක්ෂපාතී අන්තර්වාර රජයක් පිහිටුවීම වැනි යෝජනා ඇතුළත් බවයි පැවසෙන්නේ.

මේ අතර, දැනට ඉන්දියාවේ රැඳී සිටින හිටපු අගමැතිනී ශෙයික් හසීනා මෙම මැතිවරණය "සැලසුම් සහගත ප්‍රහසනයක්" ලෙස හඳුන්වමින් ප්‍රතික්ෂේප කර ඇති අතර, තම පක්ෂය නොමැතිව පැවැත්වූ මෙම මැතිවරණය අවලංගු කර, සියලු දෙනාට සහභාගී විය හැකි නිදහස් හා සාධාරණ මැතිවරණයක් පවත්වන ලෙසට ඇය ඉල්ලා සිට තිබෙනවා.

 

![Image](https://helakuru.sgp1.cdn.digitaloceanspaces.com/esana/images/698ebf30d2743pdf_page_0.jpeg)

