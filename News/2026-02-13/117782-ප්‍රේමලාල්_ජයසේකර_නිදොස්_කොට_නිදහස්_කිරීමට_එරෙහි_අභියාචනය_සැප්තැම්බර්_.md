---
title: "ප්‍රේමලාල් ජයසේකර නිදොස් කොට නිදහස් කිරීමට එරෙහි අභියාචනය සැප්තැම්බර් 04 වැනිදා කැඳවීමට නියෝග"
date: 2026-02-13 15:30:19
---

# ප්‍රේමලාල් ජයසේකර නිදොස් කොට නිදහස් කිරීමට එරෙහි අභියාචනය සැප්තැම්බර් 04 වැනිදා කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/premalal-archived.jpg)

මිනීමැරීමේ චෝදනාවලට මරණීය දණ්ඩනය නියම වී සිටි හිටපු අමාත්‍ය ප්‍රේමලාල් ජයසේකර නිදොස් කොට නිදහස් කරන ලෙස අභියාචනාධිකරණය විසින් දී ඇති නියෝගයක් බල රහිත කිරීමේ තීන්දුවක් නිකුත් කරන ලෙස ඉල්ලා ගොනු කර තිබුණු අභියාචනය පිළිබඳ විභාගය සැප්තැම්බර් මස 04 වැනිදා දක්වා කල් තැබීමට ශ්‍රේෂ්ඨාධිකරණය නියෝග කර තිබෙනවා.

අදාළ මිනීමැරුමෙන් අගතියට පත් වූවන් විසින් ඉදිරිපත් කර තිබුණු මෙම අභියාචනය අද ඒ.එච්.එම්.ඩී. නවාස් ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවා තිබුණා.

එහිදී නීතිපතිවරයා වෙනුවෙන් පෙනී සිටින රජයේ නීතිඥවරයා අසනීප තත්ත්වයෙන් පසු වන බවට කළ දැනුම් දීම පිළිගත් ශ්‍රේෂ්ඨාධිකරණය විසින් එහි විභාගය සැප්තැම්බර් මස 04 වැනිදා දක්වා කල් තැබීමට නියෝග කර තිබෙනවා.

2015 වසරේ පැවති ජනාධිපතිවරණය සමයේ එවක ජනාධිපති අපේක්ෂක මෛත්‍රිපාල සිරිසේනගේ දේශපාලන රැස්වීමකට වෙඩි ප්‍රහාරයක් එල්ල කිරීම තුළින් පුද්ගල ඝාතන සිදු කිරීමේ චෝදනාවට වරදකරු කෙරුණු ප්‍රේමලාල් ජයසේකරට රත්නපුර මහාධිකරණය විසින් මරණීය දණ්ඩනය නියම කළ අතර, එම මරණීය දණ්ඩනයට එරෙහිව ප්‍රේමලාල් ජයසේකර ඉදිරිපත් කළ අභියාචනයක් විභාග කළ අභියාචනාධිකරණය විසින් ඔහු නිදොස් කොට නිදහස් කිරීමට නියම කර තිබුණා.

අභියාචනාධිකරණයේ එම තීරණය නීතියට පටහැනි බවත්, ඒ අනුව එය බල රහිත කර දඬුවම් පැමිණවීමේ නියෝගයක් නිකුත් කරන ලෙසත් ඉල්ලා එම සිද්ධියෙන් අගතියට පත් වූවන් විසින් මෙම අභියාචනා පෙත්සම ශ්‍රේෂ්ඨාධිකරණයට ඉදිරිපත් කර තිබෙනවා.

