---
title: "අයථා වත්කම් සම්බන්ධයෙන් කෙහෙළිය රඹුක්වැල්ල ඇතුළු පවුලේ අයට එරෙහි නඩුව අප්‍රේල් 27 කැඳවීමට නියෝග"
date: 2026-02-13 14:00:00
---

# අයථා වත්කම් සම්බන්ධයෙන් කෙහෙළිය රඹුක්වැල්ල ඇතුළු පවුලේ අයට එරෙහි නඩුව අප්‍රේල් 27 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/keheliya-rambukwalla-new-image.jpg)

අයථා ලෙස වත්කම් උපයා ගැනීමේ චෝදනාව සම්බන්ධයෙන් හිටපු සෞඛ්‍ය අමාත්‍ය කෙහෙළිය රඹුක්වැල්ල ඇතුළු පවුලේ සාමාජිකයන්ට එරෙහිව අල්ලස් කොමිසම විසින් ගොනු කර තිබෙන නඩුව, විභාගය සඳහා අප්‍රේල් 27 වැනිදා කැඳවන ලෙස කොළඹ මහාධිකරණය විසින් නියෝග කර තිබෙනවා.

එදින සාක්ෂිකරුට අධිකරණය හමුවේ පෙනී සිටින ලෙස දන්වා සිතාසි නිකුත් කරන ලෙසත් නියෝග කර තිබෙනවා.

මේ නඩුව කොළඹ මහාධිකරණ විනිසුරු මොහොමඩ් මිහාල් හමුවේ කැඳවනු ලැබූ අවස්ථාවේදී, අල්ලස් කොමිසමේ නිලධාරීන් හා විත්තිය වෙනුවෙන් පෙනී සිටි නීතිඥ කාංචන රත්වත්තේ විසින් ඉදිරිපත් කළ කරුණු සලකා බැලීමෙන් අනතුරුව මෙම නියෝගය නිකුත් කර ඇති බවයි සඳහන් වන්නේ.

2020 වසරේ අගෝස්තු 13 වැනිදා සිට 2024 වසරේ ජුනි 24 වැනිදා දක්වා කාලසීමාව තුළ ජනමාධ්‍ය, සෞඛ්‍ය සහ පරිසර අමාත්‍යවරයා වශයෙන් කටයුතු කළ අවධියේදී, අයථා ලෙස වත්කම් උපයා ගැනීම තුළින් මුදල් විශුද්ධිකරණය වැළැක්වීමේ පනත යටතේ වරදක් සිදු කළේ යැයි චෝදනා කරමින්, අල්ලස් කොමිසම විසින් මෙම විත්තිකරුවන්ට එරෙහිව අධිචෝදනා ඉදිරිපත් කර තිබුණා.

![Image](https://helakuru.sgp1.cdn.digitaloceanspaces.com/esana/images/698edfff986adpdf_page_0.jpeg)

