---
title: "රාජ්‍ය නාට්‍ය උළෙල වේදිකාවේ නාට්‍යවේදීන් විරෝධතාවක"
date: 2025-11-14 20:51:13
---

# රාජ්‍ය නාට්‍ය උළෙල වේදිකාවේ නාට්‍යවේදීන් විරෝධතාවක

![Thumbnail](https://helakuru.sgp1.cdn.digitaloceanspaces.com/esana/images/lib/protest-drama.jpg)

රාජ්‍ය නාට්‍ය උළෙලේ දී ලබාදෙන අවම පහසුකම් හා නාට්‍ය ප්‍රවර්ධනය සඳහා රජයේ දායකත්වය නොමැති බවට සඳහන් කරමින් නාට්‍ය නිර්මාණකරුවන් විරෝධතාවක් පවත්වා තිබෙනවා.

මේ දිනවල පැවැත්වෙන 52 වැනි රාජ්‍ය නාට්‍ය උළෙලේ සිව්වන දිනය ඊයේ (14) මරදාන එල්ෆින්ස්ටන් රඟහලේ දී පාර්ලිමේන්තු මන්ත්‍රී ජගත් මණුවර්ණ, නාට්‍ය අනුමණ්ඩලයේ සභාපති මහාචාර්ය සෞම්‍ය ලියනගේ ඇතුළු කලාකරුවන් පිරිසකගේ ප්‍රධානත්වයෙන් පැවැත්වුණා.

සිංහල කෙටි නාට්‍ය දෙකක් හා දෙමළ කෙටි නාට්‍යයක් ඊයේ දිනයේ රංගගත වූ අතර, නාට්‍යවේදී ජිනිදු පද්ම ශ්‍රී බණ්ඩාරගේ 'Profit' කෙටි නාට්‍යය අවසානයේ තරුණ නාට්‍යකරුවන් විසින් වේදිකාවේදීම රාජ්‍ය නාට්‍ය උළෙලේ දී ලබාදෙන අවම පහසුකම් හා නාට්‍ය ප්‍රවර්ධනය සඳහා රජයේ දායකත්වය නොමැති වීම පිළිබඳ ව ප්‍රේක්ෂාගාරය දැනුවත් කරමින් විරෝධතාවක නිරත වී ඇති බවයි සඳහන් වන්නේ.

රාජ්‍ය කෙටි නාට්‍ය උළෙල සඳහා වන ජූරියේ විශේෂ සම්මානය රුපියල් 3,000 බවත්, ලාංකේය නාට්‍ය කරුවන්ගේ මෞර්ය මංගල්‍යය ලෙස හඳුන්වමින් තරුණ නාට්‍යකරුවන් ණයකරුවන් කරනු ලබන බවත්, වැඩි වී ඇති ජීවන වියදමට ගැළපෙන ලෙස නිෂ්පාදන දීමනා නොලැබීම නිසා තරුණ නාට්‍යකරුවන් නාට්‍ය කලාවෙන් ඉවත් වන බව ද එහි දී ඔවුන් පෙන්වා දී තිබෙනවා.

එසේ ම මෙවර රාජ්‍ය නාට්‍ය උළෙලේ කොළඹින් දුරබැහැර නාට්‍යකරුවන් සඳහා ලබා දෙන ප්‍රවාහන දීමනා, නවාතැන් පහසුකම් මෙන් ම නාට්‍යකරුවන්ට ලබා දෙන විශේෂ රංගාලෝක පහසුකම් ද මෙවර කපා දමා ඇති බවයි නාට්‍යවේදීන් වැඩිදුරටත් පෙන්වා දී තිබෙන්නේ.

