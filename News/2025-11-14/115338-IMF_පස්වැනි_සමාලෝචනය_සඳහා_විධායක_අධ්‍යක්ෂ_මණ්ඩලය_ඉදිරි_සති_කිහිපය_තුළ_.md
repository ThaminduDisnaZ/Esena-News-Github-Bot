---
title: "IMF පස්වැනි සමාලෝචනය සඳහා විධායක අධ්‍යක්ෂ මණ්ඩලය ඉදිරි සති කිහිපය තුළ රැස්වීමට නියමිතයි - IMF සන්නිවේදන අධ්‍යක්ෂිකා"
date: 2025-11-14 15:15:00
---

# IMF පස්වැනි සමාලෝචනය සඳහා විධායක අධ්‍යක්ෂ මණ්ඩලය ඉදිරි සති කිහිපය තුළ රැස්වීමට නියමිතයි - IMF සන්නිවේදන අධ්‍යක්ෂිකා

![Thumbnail](https://helakuru.sgp1.cdn.digitaloceanspaces.com/esana/images/lib/imf[1].jpg)

ශ්‍රී ලංකාව සඳහා වන විස්තීර්ණ ණය වැඩසටහනේ පස්වැනි සමාලෝචනය සලකා බැලීම සඳහා ජාත්‍යන්තර මූල්‍ය අරමුදලේ (IMF) විධායක අධ්‍යක්ෂ මණ්ඩලය ඉදිරි සති කිහිපය තුළ රැස් වීමට නියමිතව තිබෙනවා.

ඒ අනුව, IMF මූලස්ථානයේ ඊයේ (13) පැවති මාධ්‍ය හමුවකට එක් වෙමින් එහි සන්නිවේදන අධ්‍යක්ෂිකා ජූලි කොසැක් මේ බව සඳහන් කළා.

2026 වසර සඳහා ශ්‍රී ලංකාව ඉදිරිපත් කර ඇති අයවැය, IMF ණය වැඩසටහනේ පරාමිතීන්ට අනුකූල ද යන්න IMF කාර්ය මණ්ඩලය මේ වන විට අධ්‍යයනය කරමින් සිටින බවයි එහිදී ඇය ප්‍රකාශ කළේ.

මෙම ඇගයීම විධායක අධ්‍යක්ෂ මණ්ඩලයේ සමාලෝචනය සඳහා වැදගත් වන බවත්, එය ඉදිරි සති කිහිපය තුළ සිදුවනු ඇති බවත්, ව්‍යූහාත්මක ප්‍රතිසංස්කරණ ගැන සැලකීමේදී ඒවා ශ්‍රී ලංකාවේ හැකියාවන් තවදුරටත් ඉහළ නැංවීම උදෙසා තීරණාත්මක වනු ඇති බවයි සන්නිවේදන අධ්‍යක්ෂිකා ජූලි කොසැක් වැඩිදුරටත් ප්‍රකාශ කර සිටියේ.

