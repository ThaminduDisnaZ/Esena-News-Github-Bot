---
title: "2025 වසරේ ගතවූ කාලය තුළ තරුණ තරුණියන් 3,253 කට දකුණු කොරියාවේ රැකියා"
date: 2025-10-30 10:55:00
---

# 2025 වසරේ ගතවූ කාලය තුළ තරුණ තරුණියන් 3,253 කට දකුණු කොරියාවේ රැකියා

![Thumbnail](https://helakuru.sgp1.cdn.digitaloceanspaces.com/esana/images/lib/korean-flag.jpg)

මෙම වසරේ ගතවූ මාස 10 තුළදී ශ්‍රී ලාංකික තරුණ තරුණියන් 3,253 දෙනෙකු දකුණු කොරියාවේ රැකියා සඳහා පිටත්ව ගොස් ඇති බව ශ්‍රී ලංකා විදේශ සේවා නියුක්ති කාර්යාංශය පවසනවා.

දකුණු කොරියාවේ නිෂ්පාදන අංශයේ රැකියා සඳහා සුදුසුකම් ලැබූ තරුණ තරුණියන් 72 දෙනෙකු ඊයේ දිනයේදී ද දකුණු කොරියාව බලා පිටත්ව ගොස් ඇති බවයි එම කාර්යාංශය සඳහන් කළේ.

ශ්‍රී ලංකා විදේශ සේවා නියුක්ති කාර්යාංශය හා දකුණු කොරියානු මානව සම්පත් සංවර්ධන ආයතනය අතර ඇති කරගත් අවබෝධතා ගිවිසුම අනුව E9 වීසා කාණ්ඩය යටතේ එම රැකියා අවස්ථා හිමිවී තිබෙනවා.

රැකියාලාභීන්ට වසර 04 යි මාස 10 ක කාලයක් දකුණු කොරියාවේ රැඳී සිටීමට අවස්ථාව හිමිවන අතර, නියමිත කාලය අවසන්ව මෙරටට පැමිණෙන ශ්‍රමිකයින්ට යළි දකුණු කොරියාවට ඇතුළු වීමටද අවසර හිමිවන බවයි වැඩිදුරටත් සඳහන් වන්නේ.

