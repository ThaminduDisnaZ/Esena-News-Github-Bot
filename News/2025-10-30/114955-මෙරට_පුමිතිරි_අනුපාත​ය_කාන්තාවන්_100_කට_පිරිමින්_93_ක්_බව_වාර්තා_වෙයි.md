---
title: "මෙරට පුමිතිරි අනුපාත​ය කාන්තාවන් 100 කට පිරිමින් 93 ක් බව වාර්තා වෙයි"
date: 2025-10-30 19:45:12
---

# මෙරට පුමිතිරි අනුපාත​ය කාන්තාවන් 100 කට පිරිමින් 93 ක් බව වාර්තා වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/people-colombo.jpg)

ජනලේඛන හා සංඛ්‍යාලේඛන දෙපාර්තමේන්තුව විසින් ප්‍රකාශයට පත් කරන ලද 2024 සංගණන දත්තවලට අනුව, ශ්‍රී ලංකාවේ ස්ත්‍රී පුරුෂ අනුපාතය හෙවත් 'පුමිතිරි අනුපාතය' 93.3ක් ලෙසින් වාර්තා වනවා.

ඒ අනුව, පුමිතිරි අනුපාතය සමාජ හා ආර්ථික අංශ කෙරෙහි සහ දිගු කාලීන ජනගහන ස්ථාවරත්වයට බලපාන සාධකයක් ලෙසයි සැලකෙන අතර, 'පුමිතිරි අනුපාතය' යනු සෑම කාන්තාවන් 100 දෙනෙකුට ම සිටින පිරිමින් සංඛ්‍යාවයි.

පුමිතිරි අනුපාතය 100ට වැඩි වන විට පුරුෂ සංඛ්‍යාව ස්ත්‍රී සංඛ්‍යාව අභිබවා යාමක් හා 100ට අඩු වන විට ස්ත්‍රී සංඛ්‍යාව පුරුෂ සංඛ්‍යාව අභිබවා යාමක් පෙන්නුම් කරන බවයි ජන හා සංඛ්‍යා ලේඛන දෙපාර්තමේන්තුව සඳහන් කරන්නේ.

2012 සංගණනයේ දී වාර්තා වූ පුමිතිරි අනුපාතය 93.8ක් වන අතර, 2024 සංගණනයේ දී වාර්තා වන පුමිතිරි අනුපාතය 93.3ක් වන අතර, 2012 සංගණනයේ සිට 2024 සංගණනය දක්වා ප්‍රතිශත ඒකක 0.5ක අඩුවීමක් පෙන්නුම් කරන බවයි සඳහන්.

මෙවර සංගණනයේ දී වයස් කාණ්ඩ අනුව පුමිතිරි අනුපාතය සැලකූ විට වයස අවුරුදු 0 සිට අවුරුදු 19 අතර ඇති වයස් කාණ්ඩවල පුමිතිරි අනුපාතය 100ට වඩා ඉහළ අගයන් ගන්නා අතර, අවුරුදු 40ට වැඩි සියලු ම වයස් කාණ්ඩ සඳහා, එනම් වයස්ගත වීමත් සමඟ පුමිතිරි අනුපාතය ක්‍රම ක්‍රමයෙන් අඩුවීමක් පෙන්නුම් කරන බවයි වැඩිදුරටත් සඳහන්.

වාර්තාව සඳහා මෙතැනින් පිවිසෙන්න.

