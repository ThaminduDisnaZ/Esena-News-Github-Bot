---
title: "ශ්‍රී ලංකාව, වැඩිහිටි ජනගහනය වැඩිවීමේ ශීඝ්‍රතාව ඉහළ රටක් ලෙස හඳුනාගැනේ"
date: 2025-10-30 10:35:00
---

# ශ්‍රී ලංකාව, වැඩිහිටි ජනගහනය වැඩිවීමේ ශීඝ්‍රතාව ඉහළ රටක් ලෙස හඳුනාගැනේ

![Thumbnail](https://helakuru.sgp1.cdn.digitaloceanspaces.com/esana/images/lib/older-Adults.jpg)

ශ්‍රී ලංකාව, ආසියානු කලාපයේ රටවලින් වැඩිහිටි ජනගහනයේ වැඩිවීමේ ශීඝ්‍රතාව ඉහළ රටක් ලෙස හඳුනාගෙන ඇති බව සෞඛ්‍ය අංශ පවසනවා.

2012 සංගණනයට අනුව, අවුරුදු 60 ට වැඩි ජනතාව 12% ක් වූ බවත්, 2024 සංගණනයේදී එය 18% ක් දක්වා වර්ධනය වී ඇති බවත්, 2040 වසර වන විට 25% ක්, එනම් හතර දෙනෙකුගෙන් එක් අයෙක් වැඩිහිටියෙක් වනු ඇති බවට පූරෝකථනය කර ඇති බවයි ප්‍රජා සෞඛ්‍ය විශේෂඥ වෛද්‍ය නිශානි උභයසේකර සඳහන් කළේ.

ආසියාවේ සමාන රටවල් අතර වැඩිහිටි ජනගහණය වැඩිවීමේ ශීඝ්‍රතාවයක් ඇති රටක් ලෙස ශ්‍රී ලංකාව හඳුනාගෙන ඇති බවද, ආයු අපේක්ෂාව වැඩිවීම හා නව උපත් ප්‍රමාණය අඩු වීම මෙම තත්ත්වයට හේතු වී ඇති බවද ඇය වැඩිදුරටත් දක්වා සිටියා.

