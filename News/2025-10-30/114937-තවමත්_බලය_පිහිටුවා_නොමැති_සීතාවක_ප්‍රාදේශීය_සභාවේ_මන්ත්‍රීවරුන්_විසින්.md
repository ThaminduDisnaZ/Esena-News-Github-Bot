---
title: "තවමත් බලය පිහිටුවා නොමැති සීතාවක ප්‍රාදේශීය සභාවේ මන්ත්‍රීවරුන් විසින් නිලධාරීන්ට සංදේශයක් භාරදෙයි"
date: 2025-10-30 12:15:00
---

# තවමත් බලය පිහිටුවා නොමැති සීතාවක ප්‍රාදේශීය සභාවේ මන්ත්‍රීවරුන් විසින් නිලධාරීන්ට සංදේශයක් භාරදෙයි

![Thumbnail](https://helakuru.sgp1.cdn.digitaloceanspaces.com/esana/images/lib/sithawaka-pc.jpg)

මාස තුනකට අධික කාලයක් පුරාවට තවමත් පිහිටුවා නොමැති සීතාවක ප්‍රාදේශීය සභාවේ බලය පිහිටුවීම සඳහා සභා වාරයක් කැඳවන ලෙසට එම ප්‍රාදේශීය සභාවේ මන්ත්‍රීවරුන් විසින් අදාළ බලධාරීන්ගෙන් ඉල්ලීමක් කර තිබෙනවා.

ඒ අනුව, මන්ත්‍රීවරුන් පිරිසක් විසින් මෙම ගැටලුව සම්බන්ධයෙන් සංදේශයක් මැතිවරණ කොමිෂන් සභාව, ආණ්ඩුකාර කාර්යාලය සහ රාජ්‍ය පරිපාලන, පළාත් සභා හා පළාත් පාලන අමාත්‍යාංශය වෙත භාරදී ඇති බවයි සඳහන් වන්නේ.

පසුගිය පළාත් පාලන මැතිවරණයේ ප්‍රතිඵලවලට අනුව, සීතාවක ප්‍රාදේශීය සභාවේ බලය පිහිටුවීම සඳහා  කිසිදු පක්ෂයකට හෝ ස්වාධීන කණ්ඩායමකට සමස්ත ආසන සංඛ්‍යාවෙන් 50%කට වඩා වැඩි ආසන සංඛ්‍යාවක් දිනා ගැනීමට නොහැකි වී තිබුණා.

පසුගිය ජුනි 17 වැනි දින එම සභාවේ පළමු රැස්වීම කැඳවූ නමුත්, සභාපති තෝරා ගැනීමේ ක්‍රමවේදය සම්බන්ධයෙන් මතු වූ අර්බුදකාරී තත්ත්වයන් හේතුවෙන්, සභාවේ ගණ පූරණය නොමැති වීමෙන් රැස්වීම කල් තැබුණා.

යළිත් වරක් ජූලි 15 වැනි දින දෙවන රැස්වීම කැඳවූ අතර, එහිදී ද සභාපති තෝරා ගැනීමේ ක්‍රමවේදය සම්බන්ධයෙන් මතු වූ අර්බුදකාරී තත්ත්වය හමුවේ සභාවේ ගණ පූරණය නොමැතිවීම මත රැස්වීම කල් තැබුණා.

ඒ අනුව, එදින සිට මේ දක්වා මාස තුනකට අධික කාලයක් ගත වී ඇතත්, සභාපතිවරයා හෝ උප සභාපතිවරයා තෝරා පත් කර ගැනීම සඳහා රැස්වීමක් කැඳවීමට කිසිදු නීත්‍යානුකූල ක්‍රියාමාර්ගයක් ගෙන නොමැති බවයි මන්ත්‍රීවරුන් පෙන්වා දෙන්නේ.

