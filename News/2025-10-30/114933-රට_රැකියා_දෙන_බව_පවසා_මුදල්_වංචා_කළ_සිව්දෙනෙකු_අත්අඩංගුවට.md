---
title: "රට රැකියා දෙන බව පවසා මුදල් වංචා කළ සිව්දෙනෙකු අත්අඩංගුවට"
date: 2025-10-30 11:20:00
---

# රට රැකියා දෙන බව පවසා මුදල් වංචා කළ සිව්දෙනෙකු අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested-2[1].jpg)

විදේශ රැකියා ජාවාරම් සම්බන්ධයෙන් ශ්‍රි ලංකා විදේශ සේවා නියුක්ති කාර්යාංශයේ විශේෂ විමර්ශන අංශයේ පොලිස් ඒකකයට ලද පැමිණිලි අනුව, විදේශ රැකියා වංචාකරුවන් සිව් දෙනෙකු විමර්ශන නිළධාරීන් විසින් අත්අඩංගුවට ගෙන තිබෙනවා.

ඒ අනුව කැනඩාවේ සාත්තු සේවා රැකියා ලබාදෙන බව පවසා පුද්ගලයින් අට දෙනෙකුගෙන් රුපියල් එක් කෝටි විසි අට ලක්ෂයක මුදලක් වංචාකළ පුද්ගලයෙකු විදේශ සේවා නියුක්ති කාර්යාංශයේ විමර්ශන නිළධාරීන් විසින් මහරගම ප්‍රදේශයේදී අත්අඩංගුවට ගෙන ඇති අතර, ඔහු අධිකරණයට ඉදිරිපත් කිරීමෙන් අනතුරුව ලක්ෂ 05 බැගින් වූ ශරීර ඇප 02 ක් මත මුදාහැර ඇති බවයි සඳහන් වෙන්නේ.

මේ අතර, ඊශ්‍රායලයේ රැකියා ලබාදෙන බව පවසා දිවයිනේ විවිධ ප්‍රදේශවල පදිංචි පුද්ගලයින්ගෙන් රුපියල් ලක්ෂ 20 ක මුදලක් වංචාකළ සැකකරුවෙකු විශේෂ විමර්ශන අංශයේ පොලිස් ඒකකයේ නිළධාරීන් විසින් අත්අඩංගුවට ගෙන ඇති අතර, එම සැකකරු විදේශ රැකියා ආයතනවල කාර්මික පුහුණු උපදේශකවරයෙකු ලෙස කටයුතු කර ඇති බවත්, එම ආයතනයට පැමිණෙන තරුණ තරුණියන් රවටා, ඉක්මණින් ඊශ්‍රායලය වෙත යොමු කළ හැකි බව පවසා මුදල් ලබාගෙන ඇති බවත් සඳහන්.

මේ අතර, කාර්යාංශයේ වලංගු බලපත්‍රයක් නොමැතිව ජපන් රැකියා ලබාදීම සඳහා සමාජ මාධ්‍ය ඔස්සේ දැන්වීම් පළකරමින්, කොල්ලුපිටිය ප්‍රදේශයේ ප්‍රසිද්ධ හෝටලයක සම්මුඛ පරීක්ෂණ පැවැත්වූ පුද්ගලයෙකු ද අත්අඩංගුවට ගෙන තිබෙන අතර, ඔහු කොටුව මහේස්ත්‍රාත් අධිකරණය වෙත ඉදිරිපත් කිරීමෙන් පසු වරද පිළිගෙන තිබෙනවා.

එසේම ජපානයේ රැකියාවේ නියුතු පුද්ගලයෙකුගේ බිරිඳක විසින් ජපානයේ රැකියා ලබාදෙන බව පවසා රුපියල් ලක්ෂ 20 ක මුදලක් ලබාගත් බවට ලද පැමිණිල්ලක් අනුව, අදාළ කාන්තාව විමර්ශන අංශය වෙත කැඳවා ප්‍රකාශ සටහන් කර ගෙන ඇති බවද, අනතුරුව ඇය අත්අඩංගුවට ගෙන ඇති බවද, පසුව පානදුර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව වරද පිළිගෙන පැමිණිලි පාර්ශවයට යළි මුදල් ලබාදීමට එකඟ වී ඇති බවයි වැඩිදුරටත් දැක්වෙන්නේ.

වංචනික ආයතන හෝ වංචනික පුද්ගලයින් පිළිබඳව තොරතුරු දන්නේ නම්, විශේෂ විමර්ශන අංශයේ පොලිස් ඒකකයේ 0112 882 228 අංකයට හෝ 1989 ක්ෂණික ඇමතුම් අංකයට දැනුම් දෙන ලෙස විදේශ සේවා නියුක්ති කාර්යාංශය වැඩිදුරටත් ඉල්ලා සිටිනවා.

