---
title: "මීනගයා දුම්රියේ ගැටී වන අලි 07 දෙනෙකු මිය යාමේ සිද්ධිය සම්බන්ධයෙන් එම රියැදුරුට එරෙහිව ශ්‍රේෂ්ඨාධිකරණ පෙත්සමක්"
date: 2025-10-30 15:50:00
---

# මීනගයා දුම්රියේ ගැටී වන අලි 07 දෙනෙකු මිය යාමේ සිද්ධිය සම්බන්ධයෙන් එම රියැදුරුට එරෙහිව ශ්‍රේෂ්ඨාධිකරණ පෙත්සමක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

ඉකුත් පෙබරවාරි මාසයේ හබරණ ප්‍රදේශයේදී මීනගයා දුම්රියේ ගැටී වන අලි හත්දෙනෙකු මිය යාමේ සිද්ධියට සම්බන්ධ දුම්රිය රියැදුරාට එරෙහිව නීතිමය පියවර ගන්නා ලෙස දුම්රිය සාමාන්‍යාධිකාරී ඇතුළු බලධාරීන්ට නියෝග කරන ලෙස ඉල්ලා පරිසර ක්‍රියාකාරීන් පිරිසක් විසින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කර තිබෙනවා.

මෙම සිද්ධියට සම්බන්ධ දුම්රිය රියැදුරාට එරෙහිව මෙතෙක් කිසිදු විනය පියවරක් ගෙන නොමැති බවත්, ඔහු මේ වන විටත් අඛණ්ඩව සේවයේ යෙදී සිටින බවයි පෙත්සම්කරුවන් පෙන්වා දෙන්නේ.

වන අලින් දුම්රියේ ගැටී මිය යාමේ සිද්ධි සම්බන්ධයෙන් විධිමත් පරීක්ෂණයක් පවත්වා, එම දුම්රිය රියැදුරුට සහ එම සිද්ධියට අදාළ සේවකයන්ට එරෙහිව විනය පියවර ගන්නා ලෙස දුම්රිය බලධාරීන්ට නියම කරන ලෙසට පෙත්සම මඟින් ඉල්ලා තිබෙනවා.

පරිසර ක්‍රියාකාරීන් පිරිසක් වන කේ. ප්‍රියදර්ශනී, එස්.ආර්. අදිකාරම්, එල්.ඒ.ආර්. චන්ද්‍රශාන්ත, අනූෂා ඩේවිඩ්, එල්.වී.ජේ. චන්ද්‍රශාන්ත යන අය විසින් මෙම පෙත්සම ගොනු කර තිබෙන අතර, එහි වග උත්තරකරුවන් ලෙස දුම්රිය සාමාන්‍යාධිකාරී, ප්‍රවාහන සහ මාර්ග අමාත්‍යාංශ ලේකම්, වනජීවී අධ්‍යක්ෂ ජනරාල්, පරිසර ඇමති, ප්‍රවාහන ඇමති ඇතුළු දොළොස් දෙනෙක් නම් කර ඇති බවයි වැඩිදුරටත් සඳහන් වන්නේ.

