---
title: "සුපිරි සඳක් සමඟින්, 2026 වසරේ පළමු උල්කාපාත වර්ෂාව අද සහ හෙට"
date: 2026-01-03 15:00:00
---

# සුපිරි සඳක් සමඟින්, 2026 වසරේ පළමු උල්කාපාත වර්ෂාව අද සහ හෙට

![Thumbnail](https://helakuru.sgp1.cdn.digitaloceanspaces.com/esana/images/lib/geminids-meteor.jpg)

2026 නව වසරේ වසරේ ප්‍රථම උල්කාපාත වර්ෂාව අද (03) සහ හෙට (04) රාත්‍රී කාලයේදී ශ්‍රී ලංකාවාසීන්ට දර්ශනය වීමට නියමිත බව ආතර් සී. ක්ලාර්ක් මධ්‍යස්ථානය පවසනවා.

මෙම උල්කාපාත වර්ෂාව අලුයම 4.00 - 5.00 අතර කාලය තුළ ඊසානදිග අහසේ වඩාත් පැහැදිලිව දැකගත හැකි වනු ඇති බවයි මහාචාර්ය චන්දන ජයරත්න සඳහන් කර සිටියේ.

මෙම කාලය තුළ පැයකට උල්කාපාත 80 ක් පමණ දර්ශනය වනු ඇතැයි අපේක්ෂා කරන බවයි ඔහු පවසා සිටියේ.

මීට අමතරව, අද දුරුතු පුර පසළොස්වක පොහොය දින දිස්වන චන්ද්‍රයා වෙනදාට වඩා විශාලව සහ දීප්තිමත්ව දර්ශනය වීම සිදුවන අතර, මෙය 'සුපිරි සඳක්' (Supermoon) ලෙස හැඳින්වෙනවා.

පෘථිවිය වටා චන්ද්‍රයා ගමන් කරන ඉලිප්සාකාර මාර්ගයේදී, සඳ පෘථිවියට ඉතාම ආසන්න වන අවස්ථාවකදී මෙම පුරහඳ ඇතිවීම නිසා සාමාන්‍ය දිනවලට වඩා 14% ක් විශාලව සහ 30% ක් දීප්තිමත්ව මෙහිදී සඳ දැකගත හැකි බවයි වැඩිදුරටත් සඳහන් වන්නේ.

