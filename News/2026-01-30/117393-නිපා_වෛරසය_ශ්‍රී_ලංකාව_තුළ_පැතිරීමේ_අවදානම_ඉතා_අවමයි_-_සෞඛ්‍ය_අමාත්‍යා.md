---
title: "නිපා වෛරසය ශ්‍රී ලංකාව තුළ පැතිරීමේ අවදානම ඉතා අවමයි - සෞඛ්‍ය අමාත්‍යාංශ ලේකම්"
date: 2026-01-30 12:40:00
---

# නිපා වෛරසය ශ්‍රී ලංකාව තුළ පැතිරීමේ අවදානම ඉතා අවමයි - සෞඛ්‍ය අමාත්‍යාංශ ලේකම්

![Thumbnail](https://helakuru.sgp1.cdn.digitaloceanspaces.com/esana/images/lib/anil-jasinghe-archived.jpg)

ශ්‍රී ලංකාව තුළ 'නිපා' වෛරසය පැතිරීමේ අවදානම වර්තමානයේදී ඉතා අවම මට්ටමක පවතින බව සෞඛ්‍ය හා ජනමාධ්‍ය අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ පවසනවා.

මෑත කාලයේදී ඉන්දියාවේ බටහිර බෙංගාල ප්‍රාන්තයෙන් 'නිපා' වෛරස ආසාදිතයන් කිහිප දෙනකු හඳුනාගෙන ඇති බවත්, නමුත් එම තත්ත්වය සැලකිල්ලට ගනිමින් ලෝක සෞඛ්‍ය සංවිධානය විසින් අන්තර්ජාතික සංචරණ සීමා පැනවීමට නිර්දේශ කර නොමැති බවයි මාධ්‍ය නිවේදනයක් නිකුත් කරමින් ලේකම්වරයා සඳහන් කරන්නේ.

'නිපා' වෛරසය ප්‍රධාන වශයෙන් සත්ත්වයන් අතර, විශේෂයෙන්ම වවුලන් අතර දක්නට ලැබෙන ආසාදන රෝගයක් වන අතර, ආසාදිත සත්ත්වයන් හෝ ද්‍රව්‍ය සමඟ සමීප සම්බන්ධතාවක් ඇති වූ විට ඉතා කලාතුරකින් මිනිසුන්ට බෝ විය හැකි බව ද ඔහු ප්‍රකාශ කර තිබෙනවා.

මිනිසුන් අතර ආසාදනය වීම සිදු වන්නේ සමීප සහ දිගුකාලීන සම්බන්ධතා හරහා පමණක් වන බවද, මෙම වෛරසය ඉන්ෆ්ලුවෙන්සාව වැනි වාතයෙන් පහසුවෙන් පැතිරෙන වෛරසයක් නොවන බව ද සඳහන් කර තිබෙනවා.

ඉක්මනින් රෝගීන් හඳුනා ගැනීම සඳහා ශක්තිමත් රෝග අවේක්ෂණ පද්ධතියක් ශ්‍රී ලංකාව තුළ ක්‍රියාත්මක බවත්, කිසියම් රෝගී තත්ත්වයක් හඳුනා ගතහොත් වහාම ප්‍රතිචාර දැක්වීමට සෞඛ්‍ය අමාත්‍යාංශය සම්පූර්ණයෙන් සූදානම්ව සිටින බවයි සෞඛ්‍ය හා ජනමාධ්‍ය අමාත්‍යාංශයේ ලේකම් විශේෂඥ වෛද්‍ය අනිල් ජාසිංහ වැඩිදුරටත් ප්‍රකාශ කර සිටියේ.

 

![Image](https://helakuru.sgp1.cdn.digitaloceanspaces.com/esana/images/697bf5b4505c3pdf_page_0.jpeg)

