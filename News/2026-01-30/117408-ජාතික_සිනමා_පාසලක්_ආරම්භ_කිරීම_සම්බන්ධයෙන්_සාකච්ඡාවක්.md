---
title: "ජාතික සිනමා පාසලක් ආරම්භ කිරීම සම්බන්ධයෙන් සාකච්ඡාවක්"
date: 2026-01-30 15:00:00
---

# ජාතික සිනමා පාසලක් ආරම්භ කිරීම සම්බන්ධයෙන් සාකච්ඡාවක්

![Thumbnail](https://helakuru.sgp1.cdn.digitaloceanspaces.com/esana/images/lib/cinema-lk.jpg)

මෙරට ජාතික සිනමා පාසලක් ස්ථාපිත කිරීම සඳහා මූලික සාකච්ඡාවක් කලා සහ සංස්කෘතික කටයුතු පිළිබඳ පාර්ලිමේන්තු සංසදයේ මූලිකත්වයෙන් පවත්වා තිබෙනවා.

කලා සහ සංස්කෘතික කටයුතු පිළිබඳ පාර්ලිමේන්තු සංසදයේ සභාපති පාර්ලිමේන්තු මන්ත්‍රී ජගත් මනුවර්ණගේ ප්‍රධානත්වයෙන් පැවති මෙම රැස්වීමට ජනමාධ්‍ය නියෝජ්‍ය අමාත්‍ය (ආචාර්ය) කෞෂල්‍යා ආරියරත්න සහභාගී ඇති අතර, ජාතික චිත්‍රපට සංස්ථාව, රාජ්‍ය සිනමා අනු මණ්ඩලය සහ ශ්‍රී ලංකා පදනම් ආයතනය නියෝජනය කරමින් නිලධාරීහු පිරිසක් ද චිත්‍රපට අධ්‍යක්ෂවරුන්ගේ සංසදය, කලා අධ්‍යක්ෂවරුන්ගේ සංසදය, අංග රචනා ශිල්පීන්ගේ සංසදය, සාක් සංස්කෘතික මධ්‍යස්ථානය, සිනමා අධ්‍යයනය පිළිබඳ විශ්වවිද්‍යාල ආචාර්යවරු සහ සිනමා ක්ෂේත්‍රයට සම්බන්ධ වෘත්තිකයන් පිරිසක් ද මෙම රැස්වීමට සහභාගී වී තිබෙනවා.

එහිදී පැමිණ සිටි නිලධාරීන් මෙන්ම සිනමා ක්ෂේත්‍රයට සම්බන්ධ වෘත්තිකයන් සහ ආචාර්යවරු ජාතික සිනමා පාසලක් ස්ථාපිත කිරීමට අදාළව සිය අදහස් හා යෝජනා ඉදිරිපත් කර ඇති අතර, එම සිනමා පාසල සිනමාව පිළිබඳ දැනුම ලබාදීමෙන් ඔබ්බට ගිය ප්‍රායෝගික චිත්‍රපට නිර්මාණකරුවන් බිහිකරන පාඨමාලාවන්ගෙන් සමන්විත ආයතනයක් විය යුතු බවත් මෙහිදී අවධාරණය කර තිබෙනවා. 

එසේම මෙම සිනමා පාසල අන්තර්ජාතික සිනමා පාසැල්වල ප්‍රමිතීන්ට අනුකූලව පවත්වා ගැනීමේ අවශ්‍යතාවත් මෙහිදී සාකච්ඡා වී ඇති බවයි වැඩිදුරටත් සඳහන් වන්නේ.

