---
title: "ස්මාර්ට් පන්ති කාමරයකට අවශ්‍ය තිර ඇතුළු ඩිජිටල් උපාංග රැසක් යුනෙස්කෝ සහ Huawei ආයතනවල සහයෙන් ලබාදෙයි"
date: 2026-01-30 15:50:00
---

# ස්මාර්ට් පන්ති කාමරයකට අවශ්‍ය තිර ඇතුළු ඩිජිටල් උපාංග රැසක් යුනෙස්කෝ සහ Huawei ආයතනවල සහයෙන් ලබාදෙයි

![Thumbnail](https://helakuru.sgp1.cdn.digitaloceanspaces.com/esana/images/lib/harini-huwavi.jpg)

විදේශ ආධාර යටතේ ලැබෙන ඩිජිටල් උපකරණ විධිමත් ක්‍රමවේදයක් ඔස්සේ, සමබර අයුරින් පාසල් සඳහා බෙදා දීමට අවශ්‍ය ව්‍යුහයක් සකස් කරන බවත්, නවීන ඩිජිටල් උපකරණ ක්‍රමවත්ව හැසිරවීමේ හැකියාව මේ වන විටත් ගුරු පුහුණු කිරීම් තුළින් ගුරුවරුන්ට ලබාදී ඇති බවත් අග්‍රාමාත්‍ය ආචාර්ය හරිනි අමරසූරිය පවසනවා.

එමෙන්ම එම උපකරණ පාසල් පද්ධතිය තුළ කාර්යක්ෂමව මෙන්ම ආරක්ෂිත ලෙස භාවිත කිරීම සඳහා මානව සම්පත් සැලසුම්කරණයක් සිදු කළ යුතු බවත්, සිසුන්ගේ වයස සහ ශ්‍රේණිවලට අනුව ඩිජිටල් උපකරණ භාවිතයේ පරාසය නියාමනය කෙරෙන ළමා ආරක්ෂණ ක්‍රමවේදයක් මත දරුවන් ඩිජිටල් අධ්‍යාපනයට යොමු කරන බවයි Huawei සමාගම සහ යුනෙස්කෝ ග්‍රාමීය අධ්‍යාපනය පිළිබඳ ජාත්‍යන්තර පර්යේෂණ හා පුහුණු මධ්‍යස්ථානයේ සාමාජිකයන් හමුවෙමින් අගමැතිවරිය සඳහන් කළේ.

හුවාවේ සහ යුනෙස්කෝ ආයතන එක්ව අධ්‍යාපන අමාත්‍යාංශයේ ඩිජිටල්කරණ සැලසුම් සමඟ සම්බන්ධ වෙමින්, ශ්‍රී ලංකාවේ ග්‍රාමීය ප්‍රදේශවල අධ්‍යාපනය ඉහළ මට්ටමකට ගෙන ඒම සඳහා අවශ්‍ය අන්තර් ක්‍රියාකාරී තිර ඇතුළු ස්මාර්ට් පන්ති කාමර සඳහා අවශ්‍ය අනෙකුත් ඩිජිටල් උපාංග ලබාදීම සහ මෙම මධ්‍යස්ථානය ඔස්සේ ගුරුවරුන් සඳහා නවීන ඩිජිටල් ඉගැන්වීම් ක්‍රම පිළිබඳ විශේෂ පුහුණු වැඩසටහන් පැවැත්වීමට චීන පාර්ශ්වයේ ඇති සූදානම පිළිබඳව ද එහිදී කරුණු පැහැදිලි කර ඇති බවයි වැඩිදුරටත් සඳහන් වන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/697c72ab50fb5pdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/697c72ab5ec7apdf_page_1.jpeg)

