---
title: "ගණේමුල්ල සංජීව ඝාතන සිද්ධියේ නීතිඥවරියගේ බැංකු ගිණුම් 8 ක් ගැන විමර්ශනයක් සිදු කරන බවට අධිකරණයට දැනුම්දීමක්"
date: 2026-02-19 16:30:24
---

# ගණේමුල්ල සංජීව ඝාතන සිද්ධියේ නීතිඥවරියගේ බැංකු ගිණුම් 8 ක් ගැන විමර්ශනයක් සිදු කරන බවට අධිකරණයට දැනුම්දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

ගණේමුල්ල සංජීව ඝාතන සිද්ධිය සම්බන්ධයෙන් සැකපිට රැඳවුම් නියෝග මත රඳවාගෙන සිටින නීතිඥ තමරා අබේරත්න විසින් ව්‍යාජ ලේඛන ඉදිරිපත් කර ආරම්භ කළ බැංකු ගිණුම් 08 ක් ගැන විමර්ශන සිදු කරන බව අපරාධ පරීක්ෂණ දෙපාර්තමේන්තුව කොළඹ මහේස්ත්‍රාත් අධිකරණයට දැනුම් දී තිබෙනවා.

මෙම පැමිණිල්ල කොළඹ ප්‍රධාන මහේස්ත්‍රාත් අසංග එස්. බෝදරගම ඉදිරියේ කැඳවනු ලැබූ අවස්ථාවේදී පොලිසිය අධිකරණය හමුවේ කරුණු දක්වමින් සඳහන් කළේ, අදාළ නීතිඥවරිය සම්බන්ධයෙන් සිදු කළ විමර්ශනවලදී අදාළ බැංකු ගිණුම් පිළිබඳ තොරතුරු අනාවරණය වූ බවයි.

වැඩිදුර විමර්ශන සිදු කිරීමේදී මෙම බැංකු ගිණුම් ව්‍යාජ ජාතික හැඳුනුම්පතක් ඉදිරිපත් කර විවෘත කර තිබෙන බවට තොරතුරු අනාවරණය වී ඇති බවත්, මෙම බැංකු ගිණුම් හරහා විශාල ලෙස මුදල් හුවමාරු වී ඇති අතර, ඒ පිළිබඳව වැඩිදුර විමර්ශන සිදු කරන බවත් පොලිසිය අධිකරණයට දන්වා සිටියා.

ඉදිරිපත් වූ කරුණු සලකා බැලූ මහේස්ත්‍රාත්වරයා විසින් මෙම බැංකු ගිණුම් සම්බන්ධයෙන් විමර්ශන සිදු කර එහි ප්‍රගතිය අධිකරණයට වාර්තා කරන ලෙස අපරාධ පරීක්ෂණ දෙපාර්තමේන්තුවට නියෝග කළා.

