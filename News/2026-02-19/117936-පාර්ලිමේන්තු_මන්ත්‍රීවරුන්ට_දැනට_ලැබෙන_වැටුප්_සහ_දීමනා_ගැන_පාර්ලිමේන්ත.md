---
title: "පාර්ලිමේන්තු මන්ත්‍රීවරුන්ට දැනට ලැබෙන වැටුප් සහ දීමනා ගැන පාර්ලිමේන්තුවේදී අනාවරණයක්"
date: 2026-02-19 12:20:00
---

# පාර්ලිමේන්තු මන්ත්‍රීවරුන්ට දැනට ලැබෙන වැටුප් සහ දීමනා ගැන පාර්ලිමේන්තුවේදී අනාවරණයක්

![Thumbnail](https://helakuru.sgp1.cdn.digitaloceanspaces.com/esana/images/lib/parliment-new-01[1].jpg)

පාර්ලිමේන්තු මන්ත්‍රීවරයකුට මේ වන විට ගෙවන වැටුප් සහ දීමනා සම්බන්ධයෙන් අද (19) පාර්ලිමේන්තුවේදී අග්‍රාමාත්‍ය ආචාර්ය හරිනි අමරසූරිය විසින් ප්‍රකාශ කර සිටියා.

සමගි ජන බලවේගයේ මන්ත්‍රී චමින්ද විජේසිරි විසින් අසන ප්‍රශ්නයකට පිළිතුරු ලබා දෙමින් අග්‍රාමාත්‍යවරිය මේ බව සඳහන් කළා.

මන්ත්‍රීවරයකුට මාසිකව රුපියල් 54,285 ක දීමනාවක් ගෙවන අතර, මාසික සංග්‍රහ දීමනාව ලෙස රුපියල් 1,000 ක මුදලක් හා මාසික රියදුරු දීමනාව ලෙස රුපියල් 3,500 ක් ගෙවන බවත්, මහජන ආරක්ෂක සහ පාර්ලිමේන්තු කටයුතු අමාත්‍යාංශය මඟින් රියදුරකු ලබාගත හොත්, එම මන්ත්‍රීවරයාට රියදුරු දීමනාවක් නොගෙවන බවත් අගමැතිවරිය සඳහන් කළා.

එසේම, දුරකථන දීමනාව ලෙස රුපියල් 50,000 ක්, ප්‍රවාහන දීමනාව ලෙස රුපියල් 15,000 ක්, කාර්යාල දීමනාව රුපියල් 100,000 ක් හා රැස්වීම් දීමනාව ලෙස දිනකට රුපියල් 2,500 ක් ගෙවනු ලබන බව ද අගමැතිවරිය සඳහන් කළා.

පාර්ලිමේන්තු රැස්වීම් සඳහා සහභාගි වීම වෙනුවෙන් දිනකට රුපියල් 2,500 ක් සහ කාරක සභා දීමනාව ලෙස දිනකට රුපියල් 2,500 ක් ගෙවන බවත්, පාර්ලිමේන්තු රැස්වීම් නොමැති දිනවල පැවැත්වෙන කාරක සභා රැස්වීම් සඳහා දිනකට රුපියල් 2,500 ක් ගෙවන බවත් සඳහන් වුණා.

එක් එක් මන්ත්‍රීවරයා නියෝජනය කරන දිස්ත්‍රික්කයේ සිට පාර්ලිමේන්තුවට ඇති දුර ප්‍රමාණය පදනම් කර ගනිමින් සහ ජාතික ලැයිස්තු මන්ත්‍රීවරුන්ට ඩීසල් ලීටර් 419.76 ක ප්‍රමාණයක් පදනම් කර ගනිමින් සෑම මාසයකම පළමු වන දිනට වෙළෙඳපොළේ ඩීසල් ලීටරයක අනුමත මිල ගණන් අනුව ඉන්ධන දීමනාවක් ද ගෙවන බවයි අගමැතිවරිය වැඩිදුරටත් සඳහන් කළේ.

