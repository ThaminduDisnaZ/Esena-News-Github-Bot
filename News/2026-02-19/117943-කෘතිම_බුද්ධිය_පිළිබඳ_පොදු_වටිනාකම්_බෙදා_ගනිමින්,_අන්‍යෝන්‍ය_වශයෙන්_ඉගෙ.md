---
title: "කෘතිම බුද්ධිය පිළිබඳ පොදු වටිනාකම් බෙදා ගනිමින්, අන්‍යෝන්‍ය වශයෙන් ඉගෙන ගැනීමට සහ හවුලේ ඉදිරියට යාමට ශ්‍රී ලංකාව සූදානම් - ජනපති"
date: 2026-02-19 14:30:00
---

# කෘතිම බුද්ධිය පිළිබඳ පොදු වටිනාකම් බෙදා ගනිමින්, අන්‍යෝන්‍ය වශයෙන් ඉගෙන ගැනීමට සහ හවුලේ ඉදිරියට යාමට ශ්‍රී ලංකාව සූදානම් - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/anura-ai-sumit-lk.jpg)

කිසිවකු අත් නොහරින සහ ආචාර ධර්ම මූලික කරගත් කෘතිම බුද්ධිය පිළිබඳ පොදු වටිනාකම් බෙදා ගනිමින්, අන්‍යෝන්‍ය වශයෙන් ඉගෙන ගැනීමට සහ හවුලේ ඉදිරියට යාමට ශ්‍රී ලංකාව සූදානම් බව ජනාධිපති අනුර කුමාර දිසානායක පවසනවා.

පසුගිය ශතවර්ෂවල කාර්මීකරණය විසින් ඇති කළ ආකාරයටම, AI තාක්ෂණය ජාතික වර්ධන ගමන් මඟ කෙරෙහි දැවැන්ත බලපෑමක් ඇති කරන පරිවර්තනීය බලවේගයක් බවයි AI Impact Summit 2026 සමුළුව අමතමින් ජනාධිපතිවරයා සඳහන් කළේ.

බොහෝ නැඟී එන ආර්ථිකයන් මෙන්ම ශ්‍රී ලංකාවත් AI තාක්ෂණය සම්පූර්ණ ලෙස භාවිත කිරීමට අවශ්‍ය යටිතල පහසුකම් තවමත් සම්පූර්ණ කරගෙන නොමැති බවත්, තරුණ තාක්ෂණික දැනුමෙන් සන්නද්ධ මානව සම්පතක් ශ්‍රී ලංකාව සතු බවත් ජනාධිපතිවරයා ප්‍රකාශ කළා. 

ශ්‍රී ලංකාව පෞද්ගලික දත්ත ආරක්ෂණය සහ සයිබර් ආරක්ෂණය පිළිබඳ නීතිමය රාමු නවීකරණය කරමින්, ඩිජිටල් පොදු යටිතල පහසුකම් සඳහා අඛණ්ඩව ආයෝජනය කරමින්, නවෝත්පාදන දිරිමත් කරන සහ මහජන විශ්වාසය රැකගත හැකි ආයතන ශක්තිමත් කරමින් සිටින බව ද ඔහු වැඩිදුරටත් පැවසුවා.

එසේම ශ්‍රී ලංකාව ජාතික මෙන්ම කලාපීය මට්ටමේ අවශ්‍යතා ද සපුරාලීමට හැකියාව ඇති AI දත්ත යටිතල පහසුකම් සංවර්ධනය කිරීම පිළිබඳව ගවේෂණය කරමින් සිටින බවත්, ඩිජිටල් පොදු යටිතල පහසුකම් සහ තාක්ෂණික කුසලතා පිළිබඳව ගෝලීය නායකත්වයක් අත්පත් කරගනිමින් සිටින ඉන්දියාව සහ අනෙකුත් රාජ්‍යයන් සමඟ සමීපව කටයුතු කරමින් තිරසාර, ආරක්ෂිත සහ අනාගතයට සූදානම් කලාපීය AI දත්ත මධ්‍යස්ථාන ධාරිතාවන් ස්ථාපිත කිරීමට ශ්‍රී ලංකාවට විශාල විභවයක් තිබෙන බව ද ජනාධිපතිවරයා මෙහිදී ප්‍රකාශ කළා.

තම දැක්ම හුදෙකලා සාර්ථකත්වයක් අත්පත් කර ගැනීම නොව ඒකාබද්ධ වීම බවත්, අඩු පිරිවැයකින් ලබා ගත හැකි මධ්‍යගත පාලනයකින් යුත් භාෂා දත්ත කට්ටල, පොදු වර්ගීකරණ ක්‍රම සහ ආරක්ෂක මෙවලම්, ඒකාබද්ධ ධාරිතා සංවර්ධනය යන මූලික කරුණු මත පදනම්ව ශ්‍රී ලංකාව කලාපීය සහයෝගිතාවක් යෝජනා කර සිටින බවයි ජනාධිපතිවරයා මෙහිදී වැඩිදුරටත් සඳහන් කර සිටියේ.

