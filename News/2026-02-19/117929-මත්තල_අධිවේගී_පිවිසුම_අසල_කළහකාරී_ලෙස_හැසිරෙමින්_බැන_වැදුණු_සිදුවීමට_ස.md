---
title: "මත්තල අධිවේගී පිවිසුම අසල කළහකාරී ලෙස හැසිරෙමින් බැන වැදුණු සිදුවීමට සම්බන්ධ 05 ක් රිමාන්ඩ්"
date: 2026-02-19 10:25:00
---

# මත්තල අධිවේගී පිවිසුම අසල කළහකාරී ලෙස හැසිරෙමින් බැන වැදුණු සිදුවීමට සම්බන්ධ 05 ක් රිමාන්ඩ්

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

මත්තල අධිවේගී පිවිසුම ආසන්නයේදී ආසන පටි නොමැතිව අධිවේගී මාර්ගයට බස් රථයක් ඇතුළු කිරීමට උත්සාහ කිරීම සහ පොලිස් රාජකාරියට බාධා කිරීමේ චෝදනාව සම්බන්ධයෙන් අත්අඩංගුවට ගත් සැකකරුවන් පස් දෙනකු හම්බන්තොට මහේස්ත්‍රාත් අධිකරණය විසින් හෙට (20) දක්වා රක්ෂිත බන්ධනාගාරගත කිරීමට නියෝග කර තිබෙනවා.

මත්තල අධිවේගී පිවිසුම අසලදී බස් රථයකින් පැමිණි පිරිසක් ආසන පටි සිද්ධියක් මුල් කරගෙන, ජනාධිපතිවරයාට අපහාසාත්මක අයුරින් බැන වදිමින්, පොලිස් නිලධාරීන්ගේ රාජකාරියට ද බාධා වන අයුරින් හැසිරෙන ආකාරය දැක්වෙන වීඩියෝවක් පසුගිය දිනවල සමාජ මාධ්‍ය ඔස්සේ සංසරණය වී තිබුණා.

එම සිද්ධිය සම්බන්ධ පුද්ගලයන් පස් දෙනෙකු පෑලියගොඩ රථවාහන කොට්ඨාසයේ නිලධාරීන් විසින් අත්අඩංගුවට ගත් අතර, කටාන පොලිසිය මාර්ගයෙන් හම්බන්තොට පොලිස් ස්ථානය වෙත ඔවුන් භාර දීමෙන් අනතුරුව, ඔවුන් හම්බන්තොට මහේස්ත්‍රාත් අධිකරණය වෙත ඉදිරිපත් කළ බවත්, ඉන්පසු මෙම නියෝගය නිකුත් කර ඇති බවයි සඳහන් වන්නේ.

මේ අතර අදාළ සිද්ධිය වූ දින නොසන්සුන්කාරීව හැසිරුණු පුද්ගලයන්ට එරෙහිව නීතිය ක්‍රියාත්මක නොකිරීම හේතුවෙන් එම ස්ථානයේ රාජකාරියේ නිරත වූ පොලිස් නිලධාරීන් තිදෙනකුට ද ස්ථාන මාරුවීම් ලබා දී තිබෙනවා.

