---
title: "දරුවන් සමාජ මාධ්‍යවලට ඇබ්බැහි කරවීමට කටයුතු කළ බවට චෝදනා කරමින් මාර්ක් සකර්බර්ග්ට එරෙහිව නඩුවක්"
date: 2026-02-19 12:40:00
---

# දරුවන් සමාජ මාධ්‍යවලට ඇබ්බැහි කරවීමට කටයුතු කළ බවට චෝදනා කරමින් මාර්ක් සකර්බර්ග්ට එරෙහිව නඩුවක්

![Thumbnail](https://helakuru.sgp1.cdn.digitaloceanspaces.com/esana/images/lib/mark-zgfv.jpg)

Meta සමාගමේ ප්‍රධානී මාර්ක් සකර්බර්ග්, සිය සමාගම විසින් කුඩා දරුවන් ඉලක්ක කර ගනිමින් ඔවුන්ව සමාජ මාධ්‍යවලට ඇබ්බැහි කරවීමට කටයුතු කළ බවට එල්ල වන චෝදනාවලට එරෙහිව අධිකරණය හමුවේ පෙනී සිට තිබෙනවා.

දැනට 20 හැවිරිදි වියේ පසුවන ‘Kaley’ නමැති තරුණියක් විසින් මෙටා සහ YouTube සමාගම්වලට එරෙහිව මෙම නඩුව පවරා ඇති අතර, ඇය කුඩා දැරියකව සිටියදී මෙම සමාජ මාධ්‍ය ජාලයන්ට ඇබ්බැහි වන පරිදි ඒවා නිර්මාණය කර ඇති බවත්, ඒ හේතුවෙන් තමා දැඩි මානසික පීඩනයකට, කාංසාවට සහ සියදිවි නසාගැනීමේ සිතුවිලිවලට මුහුණ දුන් බවත් ඇය චෝදනා කර තිබෙනවා.

ජූරි සභාවක් ඉදිරියේ ප්‍රථම වතාවට සාක්ෂි දුන් සකර්බර්ග් ප්‍රකාශ කළේ, තරුණ පරිශීලකයන්ගේ ආරක්ෂාව වෙනුවෙන් තමා "සාධාරණ අයුරින්" කටයුතු කර ඇති බවයි. කෙසේ වෙතත්, Instagram ජාලය තුළ වයස අවුරුදු 13 ට අඩු දරුවන් ලක්ෂ සංඛ්‍යාත ප්‍රමාණයක් සිටින බව දැක්වෙන අභ්‍යන්තර ලේඛන පෙන්වමින් පැමිණිල්ලේ නීතිඥයන් ඔහුව දැඩි ප්‍රශ්න කිරීමකට ලක් කර තිබෙනවා.

පරිශීලකයන් App එක තුළ ගත කරන කාලය වැඩි කිරීමට ඉලක්ක තබා තිබූ බවට එල්ල වූ චෝදනා සකර්බර්ග් ප්‍රතික්ෂේප කළ අතර, ඔහු පැවසුවේ සමාගම සැමවිට ම අවධානය යොමු කළේ සේවාවේ "වටිනාකම සහ ප්‍රයෝජනය" කෙරෙහි මිස කෙටි කාලීන ඇබ්බැහියක් ඇති කිරීමට නොවන බවයි.

මෙම නඩු විභාගය සඳහා ඇමරිකාව පුරා විසිරී සිටින දෙමාපියන් රැසක් අධිකරණය අසලට රැස්ව සිටි අතර, ඔවුන් චෝදනා කරන්නේ ලාභය වෙනුවෙන් සමාගම තම දරුවන්ව බිලි දී ඇති බවත්, තම දරුවන්ගේ මරණවලට පවා මෙම සමාජ මාධ්‍ය බලපෑ බවයි.

මෙම නඩුවේ තීන්දුව අනුව Meta සහ Google වැනි සමාගම්වලට ඩොලර් බිලියන ගණනක වන්දි ගෙවීමට සිදු විය හැකි අතර, එමෙන් ම ලොව පුරා සමාජ මාධ්‍ය ක්‍රියාත්මක වන ආකාරය සහ ඒවායේ ආරක්ෂක විධිවිධාන දැඩි ලෙස වෙනස් කිරීමට ද මෙයින් බලපෑමක් ඇති වනු ඇතැයි විශ්වාස කරන බවයි විදේශ මාධ්‍ය වාර්තා වැඩිදුරටත් සඳහන් කරන්නේ.

