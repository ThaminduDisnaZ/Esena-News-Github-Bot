---
title: "ආයේ මේ වගේ විපක්ෂයක් ඇති නොවෙන්න උගන්නන්න, මේ වගේ ජනතා නියෝජිතයෝ පාර්ලිමේන්තු නොඑන්න අකුරු කියලා දෙන්න - ප්‍රසන්න ගුණසේන"
date: 2026-02-19 11:10:00
---

# ආයේ මේ වගේ විපක්ෂයක් ඇති නොවෙන්න උගන්නන්න, මේ වගේ ජනතා නියෝජිතයෝ පාර්ලිමේන්තු නොඑන්න අකුරු කියලා දෙන්න - ප්‍රසන්න ගුණසේන

![Thumbnail](https://helakuru.sgp1.cdn.digitaloceanspaces.com/esana/images/lib/prasanna-gunasena-parliment.jpg)

වසර ගණනාවක් තිස්සේම ලාංකීය ජාතිය ගොඩ නැගීමට ඉඩ ලබා නොදුන් බවත්, එයට මකරුන් මෙන් ගිනි පිඹීමට ඇතැමුන් කටයුතු කළ බවත් ප්‍රවාහන නියෝජ්‍ය අමාත්‍ය ප්‍රසන්න ගුණසේන පවසනවා.

ඒ හේතුවෙන් දශක ගණනාවක් ලංකාවේ මානව සංවර්ධනය කඩාකප්පල් කළ බවත්, වත්මන් රජයට හිඟයක් (arrears) පියවීමට ඇති බවත්, එම පියවීමට ඇති හිඟය වන්නේ මේ ජනතාවට අහිමි වූ භෞතික සහ මානව සංවර්ධනය ලබාදීම බවයි අද (18) පාර්ලිමේන්තුවේදී අදහස් දක්වමින් නියෝජ්‍ය අමාත්‍යවරයා ප්‍රකාශ කළේ.

ආර්ථික, සමාජීය, සංස්කෘතික සහ දේශපාලන පරිවර්තනයක් කරන බවට ජනතාවට රජය පොරොන්දු වූ බව ද, එම දේශපාලන පරිවර්තනය සිදු කර ඇති බව ද, ජනාධිපතිවරයාගේ සිට මැති ඇමතිවරුන් දක්වාම වරප්‍රසාද, වාහන, වැටුප් අඩු කර ඇති බව ද ඔහු පවසා සිටියා.

රාජ්‍ය සේවකයන්ගේ වැටුප් වැඩි කිරීම සඳහා 2024 සහ 2025 වසරවල රුපියල් බිලියන 110 බැගින් වෙන් කළ බවත්, ගුරු වෘත්තියට ඉහළ වැටුපක් ලබා දී ඇති බවත් ඔහු පැවසුවා.

එහිදී, යළිත් මෙවැනි විපක්ෂයක් බිහි නොවීමට නම් දරුවන්ට හොඳින් අකුරු උගන්වන ලෙස ගුරුවරුන්ගෙන් ඉල්ලා සිටින බවයි නියෝජ්‍ය අමාත්‍ය ප්‍රසන්න ගුණසේන වැඩිදුරටත් ප්‍රකාශ කර සිටියේ.

