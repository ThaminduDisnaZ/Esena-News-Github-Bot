---
title: "රැඳවුම් නියෝගය නීතිවිරෝධී බව කියමින්, කෙහෙල්බද්දර පද්මේගේ මවගෙන් අභියාචනාධිකරණයට පෙත්සමක්"
date: 2025-10-04 15:50:00
---

# රැඳවුම් නියෝගය නීතිවිරෝධී බව කියමින්, කෙහෙල්බද්දර පද්මේගේ මවගෙන් අභියාචනාධිකරණයට පෙත්සමක්

![Thumbnail](https://helakuru.sgp1.cdn.digitaloceanspaces.com/esana/images/lib/kehelbaddara-padme-iop.jpg)

අත්අඩංගුවට ගෙන, රඳවා ප්‍රශ්න කරනු ලබන සංවිධානාත්මක අපරාධකරු 'කෙහෙල්බද්දර පද්මේ' නැමැත්තාගේ මව විසින් අභියාචනාධිකරණයට රිට් පෙත්සමක් ගොනු කර තිබෙනවා.

සිය පුත්‍රයාට එරෙහිව නිකුත් කරන ලද රැඳවුම් නියෝගය නීතිවිරෝධී බව ප්‍රකාශ කරමින් මෙම පෙත්සම ගොනු කර ඇති බවයි සඳහන් වන්නේ.

මෙහිදී නඩුවේ අවසාන තීරණය ගන්නා තෙක් රැඳවියා අපරාධ පරීක්ෂණ දෙපාර්තමේන්තුවෙන් පිටත ඕනෑම ස්ථානයකට මාරු කිරීම වැළැක්වීම සඳහා අතුරු සහනයක් ඉල්ලා ඇති බවයි පැවසෙන්නේ.

මෙම කාරණය විභාගයට ගත් අවස්ථාවේදී, නඩුවේ කරුණු පරීක්ෂා කර තහවුරු කරන තුරු රැඳවියා වෙනත් ස්ථානයකට මාරු නොකරන බව නීතිපති දෙපාර්තමේන්තුව වෙනුවෙන් පෙනී සිටි නීතීඥවරයා විසින් අධිකරණයට සහතික වී තිබෙනවා.

මෙම රැඳවියා දෙපාර්තමේන්තු පරිශ්‍රයේ රඳවා සිටින අතරතුර අපරාධ පරීක්ෂණ දෙපාර්තමේන්තුව විසින් සිදුකරන සියලුම පරීක්ෂණ කටයුතු පවත්වන බවයි එම නීතීඥවරයා අධිකරණය හමුවේ සඳහන් කර සිටියේ.

මෙම නඩුව එළැඹෙන 23 වැනිදා යළි කැඳවීමට නියමිතයි.

