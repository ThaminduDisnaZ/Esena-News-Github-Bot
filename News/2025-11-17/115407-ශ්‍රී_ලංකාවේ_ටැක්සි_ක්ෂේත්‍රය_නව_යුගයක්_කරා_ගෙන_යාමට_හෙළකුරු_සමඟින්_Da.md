---
title: "ශ්‍රී ලංකාවේ ටැක්සි ක්ෂේත්‍රය නව යුගයක් කරා ගෙන යාමට හෙළකුරු සමඟින් David Pieris සමූහය එක්වෙයි"
date: 2025-11-17 20:34:48
---

# ශ්‍රී ලංකාවේ ටැක්සි ක්ෂේත්‍රය නව යුගයක් කරා ගෙන යාමට හෙළකුරු සමඟින් David Pieris සමූහය එක්වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/helago-taxi.jpg)

සාධාරණත්වය සහ විනිවිදභාවය සහතික කරන දේශීය ප්‍රවාහන විසඳුමක් ලෙසින් HelaGo නවතම ටැක්සි සේවාව ශ්‍රී ලංකාව පුරා ව්‍යාප්ත කිරීම සඳහා, හෙළකුරු ඩිජිටල් තාක්ෂණ සමාගම David Pieris සමූහය සමඟින් ගිවිසුම් ගත වී තිබෙනවා.

මෙරට විශාලතම සමූහ ව්‍යාපාර අතරින් එකක් වන David Pieris සමූහ ව්‍යාපාරය, ශ්‍රී ලංකාව තුළ ධාවනය වන ත්‍රීරෝද රථ විශාල ප්‍රමාණයක අලෙවිකරු වන අතර, මෝටර් රථ නිෂ්පාදනය හා සේවා, මූල්‍ය සේවා, රක්ෂණ සේවා, දේපල වෙළඳාම්, පුනර්ජනනීය බලශක්ති සේවා ඇතුළු බහුවිධ අංශ හරහා සමාගම් 30කට අධික සංඛ්‍යාවකින් සමන්විතයි.

හෙළකුරු ඩිජිටල් තාක්ෂණ සමාගම මඟින් හඳුන්වාදෙන ලද HelaGo ටැක්සි සේවාව, රියදුරන් සහ මගීන් යන දෙපාර්ශවයම බලගන්වන “සාධාරණ හා විවෘත” ටැක්සි සේවාවක් ලෙස නිර්මාණය කර ඇති අතර, එය මෙරට ටැක්සි ක්ෂේත්‍රයට නව ආර්ථික මොඩලයක් හඳුන්වා දී තිබෙනවා.

එක් තැනකින් පාලනය වන පාලන මිල ක්‍රමයක් වෙනුවට, රියදුරු-මගී එකඟතාවයෙන් මිල තීරණය වන නව සාධාරණ මිල ක්‍රමයක් මේ හරහා හඳුන්වා දී තිබීම විශේෂත්වයක්.

හෙළකුරු සමාගමෙහි ඩිජිටල් නවෝත්පාදන ශක්තීන් සහ පාරිභෝගික කේන්ද්‍රීය හැකියාවන්, David Pieris සමූහ ව්‍යාපාරයේ ගමනාගමන හා මෙහෙයුම් ශක්තීන් සමඟ ඒකාබද්ධ කිරීම මගින් ශ්‍රී ලංකාව තුල ගමනාගමන ක්ෂේත්‍රය නව යුගයක් කරා ගෙනයාම HelaGo හි අපේක්ෂාවයි.

