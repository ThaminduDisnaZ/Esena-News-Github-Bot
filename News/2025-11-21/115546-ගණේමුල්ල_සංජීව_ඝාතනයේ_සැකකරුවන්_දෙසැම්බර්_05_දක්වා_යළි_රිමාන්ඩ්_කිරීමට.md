---
title: "ගණේමුල්ල සංජීව ඝාතනයේ සැකකරුවන් දෙසැම්බර් 05 දක්වා යළි රිමාන්ඩ් කිරීමට නියෝග"
date: 2025-11-21 15:00:44
---

# ගණේමුල්ල සංජීව ඝාතනයේ සැකකරුවන් දෙසැම්බර් 05 දක්වා යළි රිමාන්ඩ් කිරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

ගණේමුල්ල සංජීව ඝාතන සිද්ධිය සම්බන්ධයෙන් රිමාන්ඩ් භාරයේ පසුවන එහි වෙඩික්කරු ඇතුළු සැකකරුවන් පිරිසක් තවදුරටත් ලබන 05 වනදා දක්වා රක්ෂිත බන්ධනාගාර ගත කරන ලෙස කොළඹ මහේස්ත්‍රාත් අධිකරණය නියෝග කර තිබෙනවා.

එම පැමිණිල්ල අද (21) කොළඹ ප්‍රධාන මහේස්ත්‍රාත් අසංග එස්. බෝදරගම ඉදිරියේ කැඳවූ අවස්ථාවේදී, බූස්ස බන්ධනාගාරයේ රඳවා සිටින එම සැකකරුවන් පිරිස Zoom ඔස්සේ අධිකරණය වෙත ඉදිරිපත් කර තිබුණා.

එහිදී කොළඹ අපරාධ කොට්ඨාශයේ නිලධාරීන් විසින් මෙතෙක් සිදු කළ විමර්ශන පිළිබඳ වාර්තාවක් අධිකරණයට ඉදිරිපත් කළ අතර, මේ වන විට වෙනත් සිද්ධියක් සම්බන්ධයෙන් රිමාන්ඩ් භාරයේ පසුවන සුපුන් ප්‍රදීප් කුමාර නමැති සැකකරු මෙම නඩුකරයේ 35 වන සැකකරු ලෙස නම් කිරීමට අවසර දෙන ලෙස එම නිලධාරියා අධිකරණයෙන් ඉල්ලා සිටියා.

ඉදිරිපත් වූ කරුණු සලකා බැලූ මහේස්ත්‍රාත්වරයා, මෙම සැකකරුවන් දෙසැම්බර් මස 05 වනදා දක්වා තවදුරටත් රිමාන්ඩ් භාරයේ තැබීමට නියම කළ අතර, එදින පරීක්ෂණවල ප්‍රගතිය වාර්තා කරන ලෙස කොළඹ අපරාධ කොට්ඨාශයට නියෝග කර තිබෙනවා.

