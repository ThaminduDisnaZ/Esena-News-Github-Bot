---
title: "ගල්කිස්ස අධිකරණ භූමියේ සිදුවීමේ නීතිඥයා ගැන පොලීසියෙන් විමර්ශනයක්"
date: 2025-10-12 08:35:00
---

# ගල්කිස්ස අධිකරණ භූමියේ සිදුවීමේ නීතිඥයා ගැන පොලීසියෙන් විමර්ශනයක්

![Thumbnail](https://helakuru.sgp1.cdn.digitaloceanspaces.com/esana/images/lib/gunarathne-wanninayeke-jk.jpg)

ගල්කිස්ස අධිකරණ භූමිය තුළදී ඊයේ (ඔක්තෝබර් 10) පොලිස් නිලධාරියෙක් නීතිඥයෙකුට පහර දුන් බව කියන සිදුවීම සම්බන්ධයෙන් ගල්කිස්ස මූලස්ථාන පොලීසිය මගින් මේ වන විට විමර්ශනයක් ආරම්භ කර ඇති බව පොලීසිය පවසනවා.

මෙම සිදුවීමට අදාළ නීතිඥවරයා සමඟ පැමිණි තවත් ජ්‍යෙෂ්ඨ නීතිඥවරයෙකු, එම සිදුවීමට පාදක වූ පොලිස් නිලධාරියා හට බැණ තර්ජනය කර රාජකාරියට සාපරාධී බලහත්කාරය පෑම සම්බන්ධයෙන් මෙසේ විමර්ශනයක් ආරම්භ කර ඇති බවයි පොලීසිය සඳහන් කරන්නේ.

සිද්ධියට අදාළ පොලිස් නිලධාරියා හට නීතිඥවරයා විසින් බැන තර්ජනය කර රාජකාරියට සාපරාධී බලහත්කාරය පෑම නිරීක්ෂණය වන වීඩියෝ දර්ශන ඇතුළත් සී.ඩී තැටියක් ඉදිරි විමර්ශන කටයුතු සඳහා නඩු භාණ්ඩ වශයෙන් ලබා ගෙන පොලිස් ස්ථානය වෙත ඉදිරිපත් කර ඇති අතර, සිද්ධිය වූ අවස්ථාවේ අධිකරණ භූමියේ සිටි පුද්ගලයින් කීප දෙනෙකුගේ ප්‍රකාශ සටහන් කරගෙන ඇති බවද පොලීසිය පවසනවා.

නීතිඥවරයෙකුගේ කාර් රථයක් පිටතට ගැනීමේදී ඇති වූ සිද්ධියකදී පොලිස් නිලධාරියෙකු විසින් නීතිඥවරයෙකුට පහර දුන් බවට කරන ලද පැමිණිල්ලක් අනුව, ගල්කිස්ස පොලිස් ස්ථානය මගින් අදාළ පොලිස් නිලධාරියා අත්අඩංගුවට ගෙන අධිකරණයට ඉදිරිපත් කිරීමෙන් පසු එළඹෙන 13 වැනි දින දක්වා රක්ෂිත බන්ධනාගාර ගත කර තිබෙනවා.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/68eafcedb0da9pdf_page_0.jpeg)

