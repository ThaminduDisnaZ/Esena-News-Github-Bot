---
title: "මහේස්ත්‍රාත්වරුන් විසින් සිරකරුවන්ව විශේෂ බන්ධනාගාරවල රඳවා තැබීමේ නියෝග නිකුත් කිරීම අත්හිටුවමින් චක්‍රලේඛයක්"
date: 2025-10-12 15:05:00
---

# මහේස්ත්‍රාත්වරුන් විසින් සිරකරුවන්ව විශේෂ බන්ධනාගාරවල රඳවා තැබීමේ නියෝග නිකුත් කිරීම අත්හිටුවමින් චක්‍රලේඛයක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

මහේස්ත්‍රාත්වරුන් විසින් යම් සැකකරුවෙකු හෝ සිරකරුවෙකු විශේෂ බන්ධනාගාරයක රඳවා තබන ලෙස නියෝග කිරීම නොකළ යුතු බව, අධිකරණ සේවා කොමිෂන් සභාව දැනුම් දී තිබෙනවා.

ඒ අනුව, අධිකරණ සේවා කොමිසමේ ලේකම් ප්‍රසන්න අල්විස්ගේ අත්සනින්, සියලු අධිකරණ නිලධාරීන් වෙත නිකුත් කළ චක්‍රලේඛයකින් මේ බව දැනුම් දී ඇති බවයි සඳහන්.

ඇතැම් මහේස්ත්‍රාත්වරුන්ගේ නියෝග මත, සැකකරුවන් හෝ සිරකරුවන් විශේෂ ස්ථානවල රඳවා ඇති බවට ලැබුණු පැමිණිලි සැලකිල්ලට ගෙන මෙම පියවර ගෙන තිබෙනවා.

අදාළ චක්‍රලේඛය යටතේ තවත් කරුණු කිහිපයක් අවධාරණය කර තිබෙන අතර, මහේස්ත්‍රාත්වරුන්, යම් සැකකරුවෙකුට හෝ සිරකරුවෙකුට විශේෂ ආරක්ෂාවක් ලබා දෙන ලෙස නියෝග නොකළ යුතු අතර, විවෘත අධිකරණයේදී ඒ සඳහා ලැබෙන ඉල්ලීම්, අදාළ බන්ධනාගාර අධිකාරීවරයාගේ අවධානයට ලක් කිරීම ප්‍රමාණවත් බවද සඳහන්.

මහේස්ත්‍රාත්වරුන්, සැකකරුවන් හෝ සිරකරුවන් බන්ධනාගාරගතව සිටින කාල සීමාවේ ඔවුන්ගේ පවුල්වල විශේෂ අවස්ථාවලට හෝ වෙනත් කටයුත්තක් සඳහා නිවෙස්වලට සහ වෙනත් ස්ථානවලට රැගෙන යන ලෙස නියෝග නොකළ යුතු අතර, කවර හේතුවක් මත හෝ යම් අයෙකු බන්ධනාගාරයෙන් පිටතට රැගෙන ගියහොත්, ඒ බව සහ ඊට හේතු වූ කරුණු, බන්ධනාගාර අධිකාරීවරයා, මහේස්ත්‍රාත්වරයාට වාර්තා කළ යුතු බවද සඳහන්.

එසේම, සැකකරුවන් හෝ සිරකරුවන් වෛද්‍ය ප්‍රතිකාර සම්බන්ධයෙන් කරන ඉල්ලීම් ද, මහේස්ත්‍රාත්වරුන්, බන්ධනාගාර වෛද්‍යවරුන් වෙත යොමු කළ යුතු බවයි අදාළ චක්‍රලේඛය මඟින් වැඩිදුරටත් දක්වා තිබෙන්නේ.

