---
title: "මහජන ආරක්ෂක අමාත්‍යවරයාගේ වගකීම් විරහිත ප්‍රකාශය තවත් ඝාතනයන්ට සිදු කළ ආරාධනයක් - සංජීව එදිරිමාන්න"
date: 2026-02-18 17:30:00
---

# මහජන ආරක්ෂක අමාත්‍යවරයාගේ වගකීම් විරහිත ප්‍රකාශය තවත් ඝාතනයන්ට සිදු කළ ආරාධනයක් - සංජීව එදිරිමාන්න

![Thumbnail](https://helakuru.sgp1.cdn.digitaloceanspaces.com/esana/images/lib/sanjeewa-edirimanna-press.jpg)

මහජන ආරක්ෂක අමාත්‍ය ආනන්ද විජයපාලගේ වගකීම් විරහිත ප්‍රකාශය, තවත් එවැනි ඝාතනයන්ට සිදු කළ ආරාධනයක් බව ශ්‍රී ලංකා පොදුජන පෙරමුණේ හිටපු පාර්ලිමේන්තු මන්ත්‍රී සංජීව එදිරිමාන්න පවසනවා.

ඒ අනුව, තැන තැන මහපාරේ මහ දවල් වෙඩි තැබීම ස්වාභාව ධර්මයේ කොටසක් ලෙස ආණ්ඩුව සිතා සිටින්නේ දැයි ගැටලුවක් මතුවන බවයි අද (18) පැවති මාධ්‍ය හමුවකට එක් වෙමින් හිටපු මන්ත්‍රීවරයා ප්‍රකාශ කළේ.

මෙම වෙඩි තැබීම් හුදෙකලා සිදුවීම් ලෙස සලකනවා නම්, ජාතික ආරක්ෂාවට තර්ජනයක් නොමැති නම්, වෙඩි තැබීම් සහ මිනීමැරීම් නීතියේ ආධිපත්‍යයටත් තර්ජනයක් නොවේ නම්, මේවා ඉතාම සාමාන්‍ය දෛනික සිදුවීමක් ලෙස හැඟවීමට ආණ්ඩුව උත්සාහ කරමින් ඇති දැයි යන්න ඔහු ප්‍රශ්න කළා.

ලංකාවේ නීතියට සහ ආණ්ඩුක්‍රම ව්‍යවස්ථාවට අනුව රටේ සිදු වන සෑම අපරාධයක්ම රාජ්‍යයට එරෙහි අපරාධයක් බව මහජන ආරක්ෂක අමාත්‍යවරයාට මතක් කර සිටින බවයි ශ්‍රී ලංකා පොදුජන පෙරමුණේ හිටපු පාර්ලිමේන්තු මන්ත්‍රී සංජීව එදිරිමාන්න වැඩිදුරටත් සඳහන් කර සිටියේ.

