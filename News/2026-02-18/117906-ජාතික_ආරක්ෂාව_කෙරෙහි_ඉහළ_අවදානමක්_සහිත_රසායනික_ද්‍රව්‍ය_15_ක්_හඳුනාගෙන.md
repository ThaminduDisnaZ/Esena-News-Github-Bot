---
title: "ජාතික ආරක්ෂාව කෙරෙහි ඉහළ අවදානමක් සහිත රසායනික ද්‍රව්‍ය 15 ක් හඳුනාගෙන තිබෙනවා - අරුණ ජයසේකර"
date: 2026-02-18 12:10:00
---

# ජාතික ආරක්ෂාව කෙරෙහි ඉහළ අවදානමක් සහිත රසායනික ද්‍රව්‍ය 15 ක් හඳුනාගෙන තිබෙනවා - අරුණ ජයසේකර

![Thumbnail](https://helakuru.sgp1.cdn.digitaloceanspaces.com/esana/images/lib/aruna-jayasekara-lk.jpg)

ජාතික ආරක්ෂාව කෙරෙහි ඉහළ අවදානමක් සහිත රසායනික ද්‍රව්‍ය 15 ක් දැනට හඳුනාගෙන ඇති බව ආරක්ෂක නියෝජ්‍ය අමාත්‍ය විශ්‍රාමික මේජර් ජෙනරාල් අරුණ ජයසේකර පවසනවා.

ඒ අනුව, හඳුනාගත් එම ද්‍රව්‍ය 15 න් ද්‍රව්‍ය 7 ක් දැනටමත් පුපුරණ ද්‍රව්‍ය පාලක මඟින් නියාමනය කරන අතර, එක් ද්‍රව්‍යයක් පළිබෝධ නාශක රෙජිස්ට්‍රාර් කාර්යාලය මඟින් නියාමනය කරන බවයි අද (18) පාර්ලිමේන්තුවේදී යොමු කළ පැනයකට පිළිතුරු ලබා දෙමින් නියෝජ්‍ය අමාත්‍යවරයා ප්‍රකාශ කළේ.

එසේම කිසිදු ආයතනයක් මඟින් නියාමනය නොවන රසායනික ද්‍රව්‍ය 7 ක් හඳුනාගෙන ඇති අතර, ඒවා අධීක්ෂණය කිරීමේ බලය ආරක්ෂක අමාත්‍යාංශය යටතේ පවතින "රසායනික අවි සම්මුතිය ක්‍රියාත්මක කිරීමේ ජාතික අධිකාරිය" වෙත පැවරීමට තීරණය කර ඇති බව ද ඔහු ප්‍රකාශ කළා.

ජාතික ආරක්ෂාවට තර්ජනයක් විය හැකි රසායනික ද්‍රව්‍ය නියාමනය කිරීම සඳහා ප්‍රමාණවත් නීති රීති පද්ධතියක් සකස් කිරීමට අදාළ අමාත්‍ය මණ්ඩල සංදේශයක් ඉදිරිපත් කර ඇති බවත්, මෙම ක්‍රියාවලිය විධිමත් කිරීම සඳහා විශේෂ පනත් කෙටුම්පතක් සකස් කිරීමේ කටයුතු මේ වන විට අමාත්‍යාංශ මට්ටමින් ආරම්භ කර ඇති බවයි ඔහු වැඩිදුරටත් සඳහන් කර සිටියේ‍.

