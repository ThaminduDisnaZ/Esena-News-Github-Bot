---
title: "චමල් සංජීව සහ චානක බණ්ඩාර ගොනු කළ මූලික අයිතිවාසිකම් පෙත්සම් ජූලි 30 කැඳවීමට නියෝග"
date: 2026-02-18 11:30:00
---

# චමල් සංජීව සහ චානක බණ්ඩාර ගොනු කළ මූලික අයිතිවාසිකම් පෙත්සම් ජූලි 30 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

කිසිදු සාධාරණ හේතුවක් නොමැතිව තමන්ව අත්අඩංගුවට ගෙන අධිකරණයට ඉදිරිපත් කිරීම තුළින්, සිය මූලික මිනිස් අයිතිවාසිකම් උල්ලංඝනය වී ඇතැයි චෝදනා කරමින් වෛද්‍ය චමල් සංජීව සහ අරගලයේ ක්‍රියාකාරිකයකු වන චානක බණ්ඩාර යන අය විසින් ඉදිරිපත් කළ මූලික අයිතිවාසිකම් පෙත්සම සලකා බැලීම සඳහා ජූලි මස 30 වැනිදා කැඳවන ලෙස ශ්‍රේෂ්ඨාධිකරණය විසින් නියෝග කර තිබෙනවා.

ඒ අනුව, මෙම පෙත්සම අගවිනිසුරු ප්‍රීති පද්මන් සූරසේන, අචල වෙංගප්පුලි සහ සම්පත් අබේකෝන් යන විනිසුරුවරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබූ අවස්ථාවේදී නීතිපතිවරයා වෙනුවෙන් පෙනී සිටි ජ්‍යෙෂ්ඨ රජයේ නීතිඥ සජිත් බණ්ඩාර අධිකරණයට දැනුම් දුන්නේ මෙම පෙත්සම්කරුවන්ට එරෙහිව මහේස්ත්‍රාත් අධිකරණය හමුවේ ගොනු කර තිබුණු නඩුකරයෙන් ඔවුන්ව නිදහස් කර ඇති බවයි.

කෙසේ වෙතත් මෙම සිද්ධියේදී සිය සේවාදායකයන් අමානුෂික සැලකීම්වලට භාජනය කර තිබෙන බවත්, එම නිසා මෙම පෙත්සම් කරුණු තහවුරු කිරීම සඳහා දිනයක් ලබා දෙන ලෙසත් පෙත්සම්කාර පාර්ශ්වය වෙනුවෙන් පෙනී සිටි නීතිඥ ක්‍රිෂ්මාල් වර්ණසූරිය ඉල්ලා සිටි අතර, ඉදිරිපත් වූ කරුණු සලකා බැලූ විනිසුරු මඩුල්ල මෙම පෙත්සම කරුණු තහවුරු කිරීම සඳහා ජූලි මස 30 වැනිදා කැඳවන ලෙසට නියෝග කර සිටියා.

ප්‍රමිතියෙන් තොර ප්‍රතිදේහ එන්නත් මිලදී ගැනීමේ සිද්ධිය සම්බන්ධයෙන් හිටපු සෞඛ්‍ය අමාත්‍ය කෙහෙළිය රඹුක්වැල්ල අත්අඩංගුවට ගන්නා ලෙස බල කරමින්, ඉකුත් රජය සමයේ කොළඹ අපරාධ පරීක්ෂණ දෙපාර්තමේන්තු මූලස්ථානය ඉදිරිපිට පැවැත් වූ විරෝධතාවයේදී කිසිදු සාධාරණ හේතුවක් නොමැතිව තමන්ව අත්අඩංගුවට ගැනීම තුළින් සිය මූලික අයිතිවාසිකම් උල්ලංඝනය වූ බවටයි ඔවුන් චෝදනා කර සිටින්නේ.

