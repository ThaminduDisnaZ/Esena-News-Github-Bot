---
title: "අල්ලස් ලබාගත් ක්වාසි විනිසුරුවරයකු අත්අඩංගුවට"
date: 2026-02-18 15:35:00
---

# අල්ලස් ලබාගත් ක්වාසි විනිසුරුවරයකු අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

රුපියල් 5,000 ක මුදලක් අල්ලස් වශයෙන් ලබා ගැනීමේ චෝදනාව මත වාලච්චේන කෝරලයිපත්තු (මධ්‍යම) ක්වාසි අධිකරණයේ ක්වාසි විනිසුරුවරයකු අත්අඩංගුවට ගෙන තිබෙනවා.

ඕට්ටමාවඩි ප්‍රදේශයේ පදිංචි පුද්ගලයකු විසින් ඉදිරිපත් කළ පැමිණිල්ලක් මත, ඊයේ (17) දිනයේ මෙම අත්අඩංගුවට ගැනීම සිදු කර ඇති බවයි සඳහන් වන්නේ.

පැමිණිලිකරුගේ නීත්‍යනුකූල බිරිඳ විසින් දරුවන්ට නඩත්තු මුදල් ගෙවීම සඳහා නඩුවක් පවරා තිබූ අතර, නඩත්තු මුදල් නොගෙවීම හේතුවෙන් මහේස්ත්‍රාත් අධිකරණය විසින් පැමිණිලිකරුට විවෘත වරෙන්තුවක් නිකුත් කර තිබුණූ බවත්, එම විවෘත වරෙන්තුව අවලංගු කර ගැනීම සඳහා අධිකරණය වෙත ඉදිරිපත් කරන ලද නඩත්තු නඩුවට අදාළ විස්තර වාර්තාවේ සහතික පිටපතක් ලබා දීමට රුපියල් 5,000 ක මුදලක් අල්ලස් ලෙස ඉල්ලා ලබා ගත් බවයි චෝදනා එල්ල වී ඇත්තේ.

සැකකාර විනිසුරුවරයා අංක 621, අක්බර් පල්ලිය පාර, වාලච්චේන හි පිහිටි ක්වාසි අධිකරණ කාර්යාලයේදී අත්අඩංගුවට ගෙන ඇති අතර, ඔහු වාලච්චේන මහේස්ත්‍රාත් අධිකරණයට ඉදිරිපත් කිරීමට නියමිතයි.

