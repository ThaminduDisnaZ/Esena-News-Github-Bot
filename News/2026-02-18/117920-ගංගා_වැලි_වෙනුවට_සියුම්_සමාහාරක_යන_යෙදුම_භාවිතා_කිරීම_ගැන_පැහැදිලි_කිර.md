---
title: "ගංගා වැලි වෙනුවට සියුම් සමාහාරක යන යෙදුම භාවිතා කිරීම ගැන පැහැදිලි කිරීමක්"
date: 2026-02-18 17:00:00
---

# ගංගා වැලි වෙනුවට සියුම් සමාහාරක යන යෙදුම භාවිතා කිරීම ගැන පැහැදිලි කිරීමක්

![Thumbnail](https://helakuru.sgp1.cdn.digitaloceanspaces.com/esana/images/lib/wali-22-archived.jpg)

ඉදිකිරීම් කර්මාන්තයට අදාළව 'ගංගා වැලි' (River Sand) යන යෙදුම වෙනුවට 'සියුම් සමාහාරක' (Fine Aggregate) යන යෙදුම ආදේශ කිරීමට අමාත්‍ය මණ්ඩල අනුමැතිය හිමිවීම සම්බන්ධයෙන් නිවාස සහ ඉදිකිරීම් හා ජල සම්පාදන අමාත්‍යාංශය අද (18) පැහැදිලි කිරීමක් සිදු කළා.

ඒ අනුව, ගංගා වැලි දිගින් දිගටම භාවිතා කිරීම හමුවේ ගැටලු රැසක් පැන නැඟී ඇති බවත්, එහිදී වැළි ගොඩ දැමීම නිසා ගංගාවල ජල මට්ටම පහළ වැටීම, මුහුදු ජලය ගංගා දිගේ ඉහළට පැමිණීම නිසා බීමට ගන්නා ජලයට ලවණ කලවම් වීම වැනි ගැටලු පැන නැඟී ඇති බවයි අද (18) පැවති මාධ්‍ය හමුවකට එක් වෙමින් එම අමාත්‍යාංශ ලේකම්, ඉංජිනේරු සී.බී. කුමුදු ලාල් බෝගහවත්ත සඳහන් කළේ.

ගංගා වැලි කියුබ් එකක මිල ජනතාවට දරා ගැනීමට නොහැකි මට්ටමට පැමිණ ඇති බවත්, එයට විසඳුමක් ලෙස අනෙකුත් ගංගා වැලි වෙනුවට ඉදි කිරීම්වලට විද්‍යාත්මක ලෙස භාවිතා කළ හැකි ආදේශක ද්‍රව්‍යයන් ඇතුළත් කිරීම මේ හරහා සිදු කර ඇති බවත්, ගංගා වැලි භාවිතා කිරීම තහනම් කර නොමැති බවත් ඔහු ප්‍රකාශ කළා.

'සියුම් සමාහාරක' (Fine Aggregates) යන වචනය හඳුන්වා දීම හරහා උත්සාහ කරන්නේ ඕනෑම සුදුසු දුව්‍යයක් භාවිතා කිරීම සඳහා අවශ්‍ය නෛතික පසුබිම සකස් කර ගැනීම බවයි ඔහු වැඩිදුරටත් ප්‍රකාශ කළේ.

