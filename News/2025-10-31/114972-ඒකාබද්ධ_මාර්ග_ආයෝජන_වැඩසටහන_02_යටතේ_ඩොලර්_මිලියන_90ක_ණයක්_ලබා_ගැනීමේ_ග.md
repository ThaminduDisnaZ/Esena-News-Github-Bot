---
title: "ඒකාබද්ධ මාර්ග ආයෝජන වැඩසටහන 02 යටතේ ඩොලර් මිලියන 90ක ණයක් ලබා ගැනීමේ ගිවිසුමට අත්සන් තබයි"
date: 2025-10-31 13:20:00
---

# ඒකාබද්ධ මාර්ග ආයෝජන වැඩසටහන 02 යටතේ ඩොලර් මිලියන 90ක ණයක් ලබා ගැනීමේ ගිවිසුමට අත්සන් තබයි

![Thumbnail](https://helakuru.sgp1.cdn.digitaloceanspaces.com/esana/images/lib/adb-mkn.jpg)

ඒකාබද්ධ මාර්ග ආයෝජන වැඩසටහන 02 (i ROAD 2) හි 5 වන කොටස යටතේ ඇමරිකානු එක්සත් ජනපද ඩොලර් මිලියන 90 ක ණයක් ලබා ගැනීම සම්බන්ධව, ශ්‍රී ලංකා රජය විසින් ආසියානු සංවර්ධන බැංකුව (ADB) සමඟ පැවැත්වූ සාකච්ඡා සාර්ථකව අවසන් කර ඇති බව මුදල් අමාත්‍යාංශය පවසනවා.

ඒ අනුව, අද (31) දිනයේ කොළඹ මහා භාණ්ඩාගාරයේ දී ශ්‍රී ලංකා රජය සහ ආසියානු සංවර්ධන බැංකුව අතර විධිමත් පරිදි ණය ගිවිසුම සඳහා අත්සන් තබා තිබෙනවා.

තෝරාගත් ග්‍රාමීය ප්‍රජාවන් සහ ප්‍රධාන සමාජ ආර්ථික මධ්‍යස්ථාන අතර සම්බන්ධතාව වැඩි දියුණු කිරීම මඟින් මාර්ග ප්‍රවාහන කාර්යක්ෂමතාව වැඩි දියුණු කිරීම මෙන්ම, ජාතික මාර්ග නියෝජිත ආයතනවල ආයතනික ධාරිතාව ශක්තිමත් කිරීම මෙම වැඩසටහනෙහි අරමුණ බවයි සඳහන් වන්නේ.

ADB වෙතින් ලබාාදන මෙම ණය මුදල, වැඩිහිටියන්, කාන්තාවන්, ළමුන් සහ ආබාධ සහිත පුද්ගලයින් ඇතුළත් සහ, ඔවුන්ට හිතකර වන ග්‍රාමීය ප්‍රවේශ මාර්ග කිලෝමීටර 500 ක් පමණ සියලුම කාලගුණික, දේශගුණික-ප්‍රතිරෝධී ප්‍රමිතීන්ට අනුකූල වන පරිදි වැඩි දියුණු කිරීමට උපකාරී වනු ඇති බවද, ඊට අමතරව, මෙම වැඩසටහන මඟින් ජාතික මාර්ග කිලෝමීටර 21 ක් පමණ පුනරුත්ථාපනය කිරීම සහ ග්‍රාමීය ප්‍රවේශ මාර්ග කිලෝමීටර් 100 ක් නඩත්තු කිරීම සඳහා පහසුකම් සපයන බවද දැක්වෙනවා.

