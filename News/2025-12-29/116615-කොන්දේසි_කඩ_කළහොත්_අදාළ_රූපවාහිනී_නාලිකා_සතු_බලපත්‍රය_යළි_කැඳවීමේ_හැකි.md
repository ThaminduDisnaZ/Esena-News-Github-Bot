---
title: "කොන්දේසි කඩ කළහොත් අදාළ රූපවාහිනී නාලිකා සතු බලපත්‍රය යළි කැඳවීමේ හැකියාව තිබෙනවා - නලින්ද ජයතිස්ස"
date: 2025-12-29 22:33:33
---

# කොන්දේසි කඩ කළහොත් අදාළ රූපවාහිනී නාලිකා සතු බලපත්‍රය යළි කැඳවීමේ හැකියාව තිබෙනවා - නලින්ද ජයතිස්ස

![Thumbnail](https://helakuru.sgp1.cdn.digitaloceanspaces.com/esana/images/lib/nalinda-jayathissa-opi.jpg)

ජනමාධ්‍ය අමාත්‍යාංශය විසින් රූපවාහිනී නාලිකා සඳහා බලපත්‍රය ලබා දී ඇත්තේ කොන්දේසිවලට යටත්ව බැවින් යම්කිසි අවස්ථාවකදී එම කොන්දේසි කඩ කළහොත් අදාළ රූපවාහිනී නාලිකා සතු බලපත්‍රය යළි කැඳවීමේ හැකියාව ජනමාධ්‍ය අමාත්‍යවරයා සතු බව සෞඛ්‍ය හා ජනමාධ්‍ය අමාත්‍ය වෛද්‍ය නලින්ද ජයතිස්ස පවසනවා.

ඒ අනුව මෙය සෙල්ලමක් නොවන බවත් ජනතාවගේ විශ්වාසය, මේ අවකාශයේ තිබෙන සංඛ්‍යාත ආදී සියල්ලම සමඟ මාධ්‍යවේදීන්ට වැඩ කිරීමට සිදු වන බවයි 'සෞඛ්‍ය අඬහැරය - 2025' සෞඛ්‍ය සන්නිවේදකයන් ඇගයීමේ උත්සවය අමතමින් සෞඛ්‍ය අමාත්‍යවරයා සඳහන් කළේ.

රූපවාහිනී නාලිකා බලපත්‍ර ලබා දී ඇත්තේ ජනමාධ්‍ය අමාත්‍යාංශයෙන් බවත් මහජන සෞඛ්‍යය, ජාතික ආරක්ෂාව, ජාතික ආර්ථිකය සම්බන්ධයෙන් කූට සහගත ප්‍රවෘත්ති ප්‍රචාරය කළොත් දැනට සිදු කරන්නේ ලිපියක් යවා නිවැරදි කරන ලෙස දැනුම් දීම බව ද අමාත්‍යවරයා ප්‍රකාශ කළා.

එහෙත් දිගින් දිගටම එය සිදු වන්නේ නම් බලපත්‍ර ලබා දීමේදී ලබා දුන් කොන්දේසි බලාත්මක කරන බවත් එලෙස නොකර රටක් ලෙස ඉදිරියට යා නොහැකි බව ද සෞඛ්‍ය හා ජනමාධ්‍ය අමාත්‍ය වෛද්‍ය නලින්ද ජයතිස්ස වැඩිදුරටත් ප්‍රකාශ කළා.

