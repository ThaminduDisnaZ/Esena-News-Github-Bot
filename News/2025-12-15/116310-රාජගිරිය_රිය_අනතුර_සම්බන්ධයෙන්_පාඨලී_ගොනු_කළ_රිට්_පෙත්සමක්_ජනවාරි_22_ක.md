---
title: "රාජගිරිය රිය අනතුර සම්බන්ධයෙන් පාඨලී ගොනු කළ රිට් පෙත්සමක් ජනවාරි 22 කැඳවීමට නියෝග"
date: 2025-12-15 13:30:00
---

# රාජගිරිය රිය අනතුර සම්බන්ධයෙන් පාඨලී ගොනු කළ රිට් පෙත්සමක් ජනවාරි 22 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

අපරීක්ෂාකාරී ලෙස රිය පදවා රිය අනතුරක් වළක්වා ගැනීමට කටයුතු නොකිරීම සහ බරපතල රිය අනතුරක් සිදු කිරීම යන චෝදනා යටතේ, හිටපු අමාත්‍ය පාඨලී චම්පික රණවකට එරෙහිව නීතිපතිවරයා විසින් ගොනු කර තිබෙන අධි චෝදනා පත්‍රය බල රහිත කිරීමේ නියෝගයක් නිකුත් කරන ලෙස ඉල්ලා පාඨලී චම්පික රණවක විසින් ගොනු කර තිබෙන රිට් පෙත්සම ජනවාරි 22 වැනිදා කැඳවන ලෙස අභියාචනාධිකරණය විසින් නියෝග කර තිබෙනවා.

ඒ අනුව, මෙම පෙත්සම අද අභියාචනාධිකරණයේ සභාපති විනිසුරු රොහාන්ත අබේසූරිය සහ ප්‍රියන්ත ප්‍රනාන්දු යන විනිසුරු මඩුල්ල ඉදිරියේ කැඳවනු ලැබූ අවස්ථාවේ දී අදාළ නියෝගය ලබා දී ඇති බවයි සඳහන් වෙන්නේ.

එහිදී මෙම පෙත්සම සලකා බැලීම සඳහා ශෂී මහේන්ද්‍රන් සහ අමල් රණරජාගෙන් සමන්විත අභියාචනාධිකරණ විනිසුරු මඩුල්ල නම් කෙරුණු අතර, එම විනිසුරු මඩුල්ල ඉදිරියේ අදාළ පෙත්සම ජනවාරි 22 වැනිදා කැඳවීමට නියමිතයි.

2016 වසරේ රාජගිරිය ප්‍රදේශයේ සිදු වූ රිය අනතුරක් සම්බන්ධයෙන් සිය රියැදුරු කොළඹ මහේස්ත්‍රාත් අධිකරණය හමුවේ වරද පිළිගෙන නඩු කටයුතු අවසන් කර තිබුණු බව පෙත්සම්කාර හිටපු අමාත්‍ය පාඨලී චම්පික රණවක පවසන අතර, එසේ තිබියදී අදාළ චෝදනා සම්බන්ධයෙන් තමන්ට එරෙහිව යළි නඩු පැවරීමට නීතිපතිවරයා ගෙන තිබෙන තීරණය නීතියට පටහැනි බවත්, ඒ අනුව තමාට එරෙහිව කොළඹ මහාධිකරණය හමුවේ ගොනු කර තිබෙන අධිචෝදනා බල රහිත කිරීමේ නියෝගයක් නිකුත් කරන ලෙසත් පෙත්සම්කාර පාඨලී චම්පික රණවක අභියාචනාධිකරණයෙන් ඉල්ලා තිබෙනවා.

