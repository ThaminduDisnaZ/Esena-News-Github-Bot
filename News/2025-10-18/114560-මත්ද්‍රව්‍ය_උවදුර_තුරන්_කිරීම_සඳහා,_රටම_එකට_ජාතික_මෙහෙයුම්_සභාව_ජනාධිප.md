---
title: "මත්ද්‍රව්‍ය උවදුර තුරන් කිරීම සඳහා, රටම එකට ජාතික මෙහෙයුම් සභාව ජනාධිපති ප්‍රධානත්වයෙන් රැස්වෙයි"
date: 2025-10-18 09:40:00
---

# මත්ද්‍රව්‍ය උවදුර තුරන් කිරීම සඳහා, රටම එකට ජාතික මෙහෙයුම් සභාව ජනාධිපති ප්‍රධානත්වයෙන් රැස්වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/akd-ratama-ekata.jpg)

ජාතික ව්‍යසනයක් වන විෂ මත්ද්‍රව්‍ය උවදුර තුරන් කිරීම සඳහා ‘රටම එකට ජාතික මෙහෙයුම් සභාව’ ජනාධිපති අනුර කුමාර දිසානායකගේ ප්‍රධානත්වයෙන් ජනාධිපති ලේකම් කාර්යාලයේදී ප්‍රථමවරට රැස් වී තිබෙනවා.

විෂ මත්ද්‍රව්‍ය උවදුර මුලිනුපුටා දැමීම වෙනුවෙන් 'රටම එකට ජාතික මෙහෙයුම් වැඩපිළිවෙළ සඳහා' පසුගිය 13 වන දින ජනාධිපතිවරයා විසින් ඉදිරිපත් කරන ලද කැබිනට් පත්‍රිකාව සම්මත වී තිබූ අතර, එම වැඩපිළිවෙළ ක්‍රියාත්මක කිරීම සඳහා ජාතික මෙහෙයුම් සභාවක් පිහිටුවීමට යෝජනා කර තිබුණා.

ඒ අනුව රැස් වූ ජාතික මෙහෙයුම් සභාව විසින් මත්ද්‍රව්‍ය ජාලය පිටුදැකීම, ඊට ඇබ්බැහි වූවන් පුනරුත්ථාපනය, මත්ද්‍රව්‍ය උවදුර තුරන් කිරිම සඳහා ජන සහභාගිත්වය ලබා ගැනීම, ජනතාව දැනුවත් කිරීම සඳහා බහුජන සංවිධාන සහභාගි කර ගැනීම සහ මාධ්‍ය මෙහෙයුමක් ක්‍රියාත්මක කිරීම කෙරෙහි ප්‍රධාන වශයෙන් සාකච්ඡාවට ලක් කර ඇති බවයි ජනාධිපති මාධ්‍ය අංශය පවසන්නේ.

