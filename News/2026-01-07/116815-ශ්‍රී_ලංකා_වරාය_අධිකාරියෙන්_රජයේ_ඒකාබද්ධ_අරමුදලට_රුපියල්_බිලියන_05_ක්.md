---
title: "ශ්‍රී ලංකා වරාය අධිකාරියෙන් රජයේ ඒකාබද්ධ අරමුදලට රුපියල් බිලියන 05 ක්"
date: 2026-01-07 13:40:00
---

# ශ්‍රී ලංකා වරාය අධිකාරියෙන් රජයේ ඒකාබද්ධ අරමුදලට රුපියල් බිලියන 05 ක්

![Thumbnail](https://helakuru.sgp1.cdn.digitaloceanspaces.com/esana/images/lib/port-yu.jpg)

ශ්‍රී ලංකා වරාය අධිකාරිය විසින් රජයේ ඒකාබද්ධ අරමුදලට රුපියල් බිලියන පහක මුදලක් ප්‍රදානය කිරීමට පියවර ගෙන තිබෙනවා.

මුදල් අමාත්‍යාංශ පරිශ්‍රයේදී අදාළ චෙක්පත භාරදීම සිදු කර ඇති අතර, නියෝජ්‍ය මුදල් අමාත්‍ය අනිල් ජයන්ත සහ මුදල් අමාත්‍යාංශයේ ලේකම් හර්ෂණ සූරියප්පෙරුම වෙත එය භාර දී ඇති බවයි සඳහන් වන්නේ.

මීට පෙර අවස්ථාවකදී ශ්‍රී ලංකා වරාය අධිකාරිය විසින් රුපියල් බිලියන දෙකක් ප්‍රදානය කර තිබුණු අතර, අද දිනයේ ඉතිරි රුපියල් බිලියන තුන මෙලෙස භාරදීමට කටයුතු කර ඇති බවයි වැඩිදුරටත් සඳහන් වන්නේ.

2025 වසර තුළ වරායේ මෙහෙයුම් ධාරිතාව වැඩි කර ගැනීමෙන් නොවැම්බර් 30 වැනිදා වන විට ශ්‍රී ලංකා වරාය අධිකාරිය රුපියල් මිලියන 44,110 ක ශුද්ධ ලාභයක් උපයා ගැනීමට සමත් වී තිබුණා.

