---
title: "ආපදාවට ලක් වූ නිවාස වෙනුවට, නිවාස සංකීර්ණ ස්ථාපිත කිරීමට සැලසුම්"
date: 2025-12-22 13:30:00
---

# ආපදාවට ලක් වූ නිවාස වෙනුවට, නිවාස සංකීර්ණ ස්ථාපිත කිරීමට සැලසුම්

![Thumbnail](https://helakuru.sgp1.cdn.digitaloceanspaces.com/esana/images/lib/Disaster.jpg)

"දිට්වා" සුළි කුණාටුවෙන් විනාශ වූ නිවාස සඳහා නිවාස සංකීර්ණ ස්ථාපිත කරදීමට සැලසුම් සකස් කරමින් සිටින බව නිවාස, ඉදිකිරීම් සහ ජල සම්පාදන අමාත්‍ය සුසිල් රණසිංහ පවසනවා.

ඒ අනුව, ආපදා තත්ත්වයෙන් පූර්ණ වශයෙන් හානි වූ නිවාස 6,000 කට වඩා වැඩි ප්‍රමාණයක් තිබෙන බවත්, නිවාස හානි සිදු නොවුණත්, තවදුරටත් ජීවත් වීමට නොහැකි ප්‍රදේශ ද තිබෙන බවයි අද (22) එම අමාත්‍යාංශයේ පැවති මාධ්‍ය හමුවක් අමතමින් අමාත්‍යවරයා සඳහන් කළේ.

දිස්ත්‍රික් ලේකම්වරුන් හරහා විකල්ප ඉඩම් හඳුනාගෙන තිබෙන බවද, එම බොහෝමයක් තැන්වල නිවාස සංකීර්ණ ස්ථාපිත කිරීමට සැලසුම් කර ඇති බවද අමාත්‍යවරයා ප්‍රකාශ කළා.

නිලධාරීන් හා අවශ්‍ය ශිල්පීන් සමඟ සාකච්ඡා කරමින්, මේ නිවාස සංකීර්ණ සඳහා මූලික සැලසුම් සකස් කරමින් සිටින බවත්, කෙටි කාලයක් තුළ මෙම ආපදාවෙන් හානි වූ නිවාසවල ජීවත් වූ පවුල් සහ ඔවුන්ගේ ජීවිත යථාවත් කිරීමට අපේක්ෂා කරන බවයි අමාත්‍ය සුසිල් රණසිංහ වැඩිදුරටත් සඳහන් කර සිටියේ.

