---
title: "ගුද මාර්ගයේ මැණික් තොගයක් සඟවාගෙන යාමට තැත් කළ දෙදෙනෙක් අත්අඩංගුවට"
date: 2025-12-22 11:25:00
---

# ගුද මාර්ගයේ මැණික් තොගයක් සඟවාගෙන යාමට තැත් කළ දෙදෙනෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/jems-jewellery.jpg)

මැණික් තොගයක් සඟවාගෙන චීනය බලා රැගෙන යාමට තැත් කළ ශ්‍රී ලාංකික ගුවන් මගීන් දෙදෙනෙක් කටුනායක ගුවන් තොටුපොළ රේගු නිලධාරීන් විසින් අත්අඩංගුවට ගෙන තිබෙනවා.

මෙම සැකකරුවන් දෙදෙනා ඊයේ (21) රාත්‍රී 10.20 ට චීනයේ චෙන්ඩු නුවර බලා පිටත්ව යන චීන ගුවන් සේවයේ CA-426 දරන ගුවන් යානයෙන් පිටත්ව යාම සඳහා කටුනායක ගුවන් තොටුපොළ වෙත පැමිණ ඇති බවයි රේගුව සඳහන් කරන්නේ.

මෙහිදී රේගු නිලධාරීන්ට මෙම පුද්ගලයන් දෙදෙනා පිළිබඳව සැක පහළ වී ඇති බවත්, පසුව සිදු කළ පරීක්ෂා කිරීම්වලදී ගුද මාර්ගයෙහි සහ ගමන් මල්ල තුළ සඟවාගෙන සිටි මැණික් තොගය සොයාගෙන ඇති බවත් සඳහන්.

එහි කැරට් 756 ක් බරැති මැණික් කැට 390 ක් තිබී ඇති බව වාර්තා වන අතර, එම මැණික් තොගයෙහි වටිනාකම රුපියල් තුන් කෝටි විසි ලක්ෂයක් පමණ වන බවයි පැවසෙන්නේ.

සැකකරුවන් දෙදෙනා බේරුවල ප්‍රදේශයේ පදිංචි අවුරුදු 38 සහ 39 වයස්වල පසුවන ව්‍යාපාරිකයන් දෙදෙනෙක් බව වාර්තා වන අතර, සිද්ධිය සම්බන්ධයෙන් වැඩිදුර විමර්ශන ක්‍රියාත්මක වනවා.

