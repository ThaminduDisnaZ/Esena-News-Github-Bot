---
title: "මාලිමා මන්ත්‍රී ශාන්ත පද්මකුමාර පොලිස් නිලධාරියෙකුට පහරදීමේ චෝදනාව ගැන පොලීසියෙන් විමර්ශනයක්"
date: 2025-12-22 10:05:00
---

# මාලිමා මන්ත්‍රී ශාන්ත පද්මකුමාර පොලිස් නිලධාරියෙකුට පහරදීමේ චෝදනාව ගැන පොලීසියෙන් විමර්ශනයක්

![Thumbnail](https://helakuru.sgp1.cdn.digitaloceanspaces.com/esana/images/lib/shantha-padmakumara-io.jpg)

ජාතික ජන බලවේග පාර්ලිමේන්තු මන්ත්‍රී ශාන්ත පද්මකුමාර ඇතුළු පිරිසක් විසින් පොලිස් නිලධාරියෙකුට කළ බව කියන පහරදීමක් සම්බන්ධව වාර්තා වන කරුණුවලට අදාළව විමර්ශනයක් ආරම්භ කර ඇති බව පොලීසිය පවසනවා.

ඒ අනුව, පසුගිය 20 වැනි දින රාත්‍රී 08.40 ට පමණ සූරියකන්ද පොලිස් ස්ථානයට අනුයුක්තව රාජකාරි කරනු ලබන පොලිස් කොස්තාපල්වරයෙකු ඔහුගේ රාජකාරි නිම කර නිවසට යමින් සිටියදී කළුගල පන්සල අසලදී අදාළ මන්ත්‍රීවරයා ඇතුළු පිරිසක් තමාට පහර දී යතුරුපැදිය පැහැරගෙන ගිය බවට 119 ඇමතුම් මධ්‍යස්ථානය මඟින් කොළොන්න පොලිස් ස්ථානය වෙත පැමිණිල්ලක් ලැබුණු බවයි පොලීසිය සඳහන් කරන්නේ.

එදින රාත්‍රී 10.10 ට පමණ ජාතික ජන බලවේග රත්නපුර දිස්ත්‍රික් පාර්ලිමේන්තු මන්ත්‍රී ශාන්ත පද්මකුමාර කළුගල සිට හල්වින්න දෙසට සිය කැබ් රථයෙන් ගමන් කරමින් සිටියදී, සූරියකන්ද පොලිස් ස්ථානයේ පොලිස් කොස්තාපල්වරයෙකු විසින් පදවාගෙන ආ යතුරුපැදිය හරස් කර, තම කැබ් රථය නවතා, මාර්ගය අවහිර කර, තමාට පහරදීමට තැත් කළ බව දන්වමින් කොළොන්න පොලිස් ස්ථානයට පැමිණිල්ලක් සිදු කර ඇති බව ද පොලිසිය සඳහන් කරනවා.

අදාළ පොලිස් නිලධාරියාගේ රෝහලේ රෝගී කාර්ය සටහන් වාර්තාවේ ප්‍රශ්වාස වාතයේ ඇල්කොහොල් ගඳ වහනය වන බවට වෛද්‍ය වාර්තාවේ සටහන්ව ඇති බවත්, නිලධාරියාගේ මුත්‍රා සාම්පල්වල මත්ද්‍රව්‍ය සාන්ද්‍රණය නොමැති බැවින් රුධිරයේ සාම්පල් ලබා ගෙන මත්පැන් භාවිත කර සිට ඇද්ද යන්න පරීක්ෂා කිරීම සඳහා රජයේ රස පරීක්ෂක කාර්යාලය වෙත යොමු කිරීමට කටයුතු මේ වන විට සූදානම් කර ඇති බවයි පොලීසිය වැඩිදුරටත් ප්‍රකාශ කරන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/6948c20d3d808pdf_page_0.jpeg)

