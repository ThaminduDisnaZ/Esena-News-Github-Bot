---
title: "තවදුරටත් ණය කල් දැමුවහොත්, විශාල ණය බරක් එකතු වෙනවා - මහාචාර්ය ප්‍රියංග දුනුසිංහ"
date: 2025-12-22 17:15:00
---

# තවදුරටත් ණය කල් දැමුවහොත්, විශාල ණය බරක් එකතු වෙනවා - මහාචාර්ය ප්‍රියංග දුනුසිංහ

![Thumbnail](https://helakuru.sgp1.cdn.digitaloceanspaces.com/esana/images/lib/priyanga-dunusinhe-archived.jpg)

දිට්වා සුළි කුණාටුවෙන් ඇති වූ විනාශය සැලකිල්ලට ගනිමින්, යළි ණය ප්‍රතිව්‍යුහගතකරණයට යාම සුදුසු නොවන බව කොළඹ විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය ප්‍රියංග දුනුසිංහ පවසනවා.

ණය පැහැර හැරීම නිසා ජාත්‍යන්තරව අපට අපකීර්තියක් සිදු වූ බවත්, යළි වරක් එවැනි තත්ත්වයකට අපි ගමන් කිරීම හරහා සිදු වන්නේ ජාත්‍යන්තර වශයෙන් යළි අපකීර්තියට පත්වීම බවයි අද (22) මාධ්‍ය වෙත අදහස් දක්වමින් මහාචාර්යවරයා සඳහන් කළේ.

මේ වන විට ණය ප්‍රතිව්‍යුහගතකරණය හරහා 2043 දක්වා ණය බර පහළ මට්ටමක පවත්වාගෙන යන ආකාරයෙන් කල් දමාගෙන ඇති බවද, තවදුරටත් කල් දැමීම සිදු කළහොත් විශාල ණය බරක් එක් වන බවද ඔහු ප්‍රකාශ කළා.

දිට්වා සුළි කුණාටුවෙන් ඇතිවු විනාශය සැලකිල්ලට ගිනිමින් ශ්‍රී ලංකාවේ බාහිර ණය ගෙවීම් තාවකාලිකව අත්හිටුවීමට පියවර ගන්නා ලෙස ඉල්ලමින් ලොව ප්‍රමුඛ පෙළේ ආර්ථික විශේෂඥයින් පිරිසක් නිවේදනයක් නිකුත් කර තිබුණු අතර, එම ආර්ථික විද්‍යාඥයන්ගේ සමූහයේ උපදෙස් අනුව ලංකා රජය කටයුතු කළ යුතු යැයි තමන් මේ අවස්ථාවේ නොසිතන බවයි කොළඹ විශ්ව විද්‍යාලයේ ආර්ථික විද්‍යා අධ්‍යයන අංශයේ මහාචාර්ය ප්‍රියංග දුනුසිංහ වැඩිදුරටත් සඳහන් කර සිටියේ.

