---
title: "දිට්වා සුළි කුණාටුවෙන් ශ්‍රී ලංකාවට ඩොලර් බිලියන 4.1 ක හානියක් සිදුව තිබෙනවා - ලෝක බැංකුව"
date: 2025-12-22 21:54:23
---

# දිට්වා සුළි කුණාටුවෙන් ශ්‍රී ලංකාවට ඩොලර් බිලියන 4.1 ක හානියක් සිදුව තිබෙනවා - ලෝක බැංකුව

![Thumbnail](https://helakuru.sgp1.cdn.digitaloceanspaces.com/esana/images/lib/world-bank-1[1].jpg)

නොවැම්බර් මස අග භාගයේදී ශ්‍රී ලංකාවට බලපෑ "දිට්වා" සුළි කුණාටුව හේතුවෙන් මෙරටට සිදු වූ හානිය ඩොලර් බිලියන 4.1 ක් ලෙස ලෝක බැංකුව ඇස්තමේන්තු කර තිබෙනවා.

ඒ අනුව මෙය ශ්‍රී ලංකාවේ සමස්ත දළ දේශීය නිෂ්පාදිතයෙන් 4% කට සමාන අගයක් බවයි වාර්තාවක් නිකුත් කරමින් ලෝක බැංකුව පෙන්වා දෙන්නේ.

ලෝක බැංකුවේ 'ගෝලීය වේගවත් පශ්චාත් ආපදා හානි ඇස්තමේන්තු' (GRADE) වාර්තාව මඟින් හෙළිදරව් කර ඇති පරිදි, මෙම ස්වභාවික විපත මෙරට මෑත ඉතිහාසයේ සිදු වූ දරුණුතම විනාශයන්ගෙන් එකක් ලෙසයි දක්වා තිබෙන්නේ.

මේ හරහා පුද්ගලයන් මිලියන 2 කට ආසන්න පිරිසක් පීඩාවට පත් ව පවුල් 500,000 කට අධික සංඛ්‍යාවකගේ ජීවනෝපාය සහ අත්‍යවශ්‍ය සේවා බිඳ වැටී ප්‍රාග්ධන වත්කම්, කෘෂිකර්මාන්තය සහ යටිතල පහසුකම්වලට දැඩි හානි සිදු ව ඇති බව ද එමඟින් පෙන්වා දී තිබෙනවා.

