---
title: "2025 පළමු මාස නවයට ළමා ලිංගික අතවර පැමිණිලි 414 ක් හා ළමා ගැබ් ගැනීම් පැමිණිලි 62 ක් වාර්තා වෙයි"
date: 2025-10-28 10:35:00
---

# 2025 පළමු මාස නවයට ළමා ලිංගික අතවර පැමිණිලි 414 ක් හා ළමා ගැබ් ගැනීම් පැමිණිලි 62 ක් වාර්තා වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/chaild-rape.jpg)

මේ වසරේ ගතවූ පළමු මාස 09 තුළ ළමුන්ට ලිංගික අතවර කිරීම සම්බන්ධයෙන් පැමිණිලි 414 ක් ලැබී ඇති බව ජාතික ළමා ආරක්ෂක අධිකාරිය පවසනවා.

එම කාලය තුළ බරපතළ ලිංගික අපයෝජනය සම්බන්ධයෙන් පැමිණිලි 192 ක් ලැබී ඇති බවයි එම අධිකාරිය පෙන්වා දෙන්නේ.

ජනවාරි 01 සිට සැප්තැම්බර් 30 දක්වා කාලය තුළ ජාතික ළමාරක්ෂක අධිකාරියට පැමිණිලි 7,677 ක් ලැබී ඇති බවද, එම පැමිණිලි අතරින් ජාතික ළමාරක්ෂක අධිකාරියේ පනතට අදාළව පැමිණිලි 6,296 ක් සහ ළමාරක්ෂක අධිකාරියේ පනතට අදාළ නොවන පැමිණිලි 1,381 ක් වන බවද එම අධිකාරිය සඳහන් කළා.

යොවුන් වියේ ගැබ් ගැනීම් සම්බන්ධ පැමිණිලි 62 ක් ලැබී ඇති බවත්, ළමා ආරක්ෂක අධිකාරී පනතට අදාළව ලැබුණු පැමිණිලි අතර, ස්ත්‍රී දූෂණයට සම්බන්ධ පැමිණිලි 49 ක්, ළමා ශ්‍රමිකත්වය සම්බන්ධ පැමිණිලි 111 ක් සහ සිඟමන් යෙදවීම සම්බන්ධ පැමිණිලි 203 ක්ද වන බවයි වැඩිදුරටත් සඳහන් වෙන්නේ.

