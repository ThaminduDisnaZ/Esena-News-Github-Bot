---
title: "බඩඉරිඟු හිඟය නිසා ත්‍රිපෝෂ නිෂ්පාදනය තාවකාලිකව නතර කෙරේ"
date: 2025-09-29 10:50:00
---

# බඩඉරිඟු හිඟය නිසා ත්‍රිපෝෂ නිෂ්පාදනය තාවකාලිකව නතර කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/thriposha-new-archived.jpg)

බඩඉරිඟු ආනයනය සීමාවීම හේතුවෙන්, ත්‍රිපෝෂ නිෂ්පාදනය තාවකාලිකව ඇණහිට ඇති බව ශ්‍රී ලංකා ත්‍රිපෝෂ සමාගම පවසනවා.

ත්‍රිපෝෂ නිෂ්පාදනය සඳහා බඩඉරිඟු මෙට්‍රික් ටොන් 18,000 ක් ආනයනය කිරීමට කැබිනට් මණ්ඩල අනුමැතිය හිමි වී බවත්, එහෙත් ආනයන පාලක ජනරාල්වරයා ඊට සංශෝධන ඉදිරිපත් කර ඇති බවයි ත්‍රිපෝෂ සමාගම සඳහන් කළේ.

එම සංශෝධන ඇතුළත් නව කැබිනට් පත්‍රිකාව ලබන 07 වැනිදා කැබිනට් මණ්ඩලයට ඉදිරිපත් කර අනුමැතිය ලබාගන්නා තෙක්, බඩඉරිඟු ආනයනය සීමා කර ඇති බවද ශ්‍රී ලංකා ත්‍රිපෝෂ සමාගමේ සභාපති අමල් අත්තනායක පවසා සිටියා.

ඒ හේතුවෙන්, පසුගිය 21 වැනිදා සිට ත්‍රිපෝෂ නිෂ්පාදනය ඇණහිට ඇති අතර, ලබන 07 වැනිදායින් පසු බඩඉරිඟු ආනයනය ආරම්භ කිරීමත් සමඟ ත්‍රිපෝෂ නිෂ්පාදනය යථා තත්ත්වයට පත්වනු ඇති බවයි ඔහු වැඩිදුරටත් සඳහන් කර සිටියේ.

