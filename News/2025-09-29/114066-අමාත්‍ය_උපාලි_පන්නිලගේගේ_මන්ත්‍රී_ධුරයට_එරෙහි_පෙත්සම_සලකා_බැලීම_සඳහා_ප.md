---
title: "අමාත්‍ය උපාලි පන්නිලගේගේ මන්ත්‍රී ධුරයට එරෙහි පෙත්සම සලකා බැලීම සඳහා පෙබරවාරි 27 යළි කැඳවීමට නි‍යෝග"
date: 2025-09-29 14:10:56
---

# අමාත්‍ය උපාලි පන්නිලගේගේ මන්ත්‍රී ධුරයට එරෙහි පෙත්සම සලකා බැලීම සඳහා පෙබරවාරි 27 යළි කැඳවීමට නි‍යෝග

![Thumbnail](https://helakuru.sgp1.cdn.digitaloceanspaces.com/esana/images/lib/upali-pannilage.jpg)

අමාත්‍ය ආචාර්ය උපාලි පන්නිලගේගේ පාර්ලිමේන්තු මන්ත්‍රී ධුරය බල රහිත කිරීමේ නියෝගයක් නිකුත් කරන ලෙස ඉල්ලා ගොනු කර තිබෙන පෙත්සමක් සලකා බැලීම සඳහා ලබන පෙබරවාරි 27 වැනිදා කැඳවන ලෙස අභියාචනාධිකරණය විසින් නියෝග කර තිබෙනවා.

අදාළ පෙත්සම අද අභියාචනාධිකරණයේ සභාපති විනිසුරු රොහාන්ත අබේසූරිය සහ ප්‍රියන්ත ප්‍රනාන්දු යන විනිසුරු මඩුල්ල ඉදිරියේ කැඳවනු ලැබූ අවස්ථාවේදී, පෙත්සම්කාර සහ වග උත්තරකාර පාර්ශ්වයේ නීතිඥවරු විසින් ඉදිරිපත් කළ කරුණු සලකා බැලූ විනිසුරු මඬුල්ල විසින් මෙම නියෝගය ලබාදී ඇති බවයි සඳහන් වන්නේ.

ඉකුත් මහ මැතිවරණයෙන් අනතුරුව, ජාතික ජන බලවේගයේ ජාතික ලැයිස්තු මන්ත්‍රීවරයකු වශයෙන් ආචාර්ය උපාලි පන්නිලගේ පත් කෙරුණු බවත්, මෙම පත්කිරීම සිදුකරන අවස්ථාවේදී උපාලි පන්නිලගේ රුහුණු විශ්ව විද්‍යාලයේ සමාජ විද්‍යා මහාචාර්යවරයකු වශයෙන් සේවය කරමින් සිටි බවට තොරතුරු ලැබී ඇති බවත් පෙත්සම්කරු වන අභිනව නිවහල් පෙරමුණේ සභාපති ඔෂල හේරත් කියා සිටිනවා.

එම තත්ත්වය මැතිවරණ නීතියට පටහැනි බැවින්, උපාලි පන්නිලගේ විසින් පාර්ලිමේන්තු මන්ත්‍රී ධුරයක් දැරීමට නුසුදුසු බවට තීන්දු කොට, ඔහුගේ මන්ත්‍රි ධුරය බල රහිත කිරීමේ නියෝගයක් නිකුත් කරන ලෙසයි පෙත්සම්කරු අභියාචනාධිකරණයෙන් ඉල්ලා සිටින්නේ.

