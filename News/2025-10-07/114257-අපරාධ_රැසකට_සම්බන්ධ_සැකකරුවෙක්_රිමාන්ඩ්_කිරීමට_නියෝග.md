---
title: "අපරාධ රැසකට සම්බන්ධ සැකකරුවෙක් රිමාන්ඩ් කිරීමට නියෝග"
date: 2025-10-07 11:40:00
---

# අපරාධ රැසකට සම්බන්ධ සැකකරුවෙක් රිමාන්ඩ් කිරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

මනුෂ්‍ය ඝාතන ඇතුළු අපරාධ රැසක් සම්බන්ධයෙන් සැකපිට අත්අඩංගුවට ගත් පුද්ගලයෙකු ලබන 21 වැනිදා දක්වා රක්ෂිත බන්ධනාගාරගත කිරීමට අධිකරණය විසින් නියෝග කර තිබෙනවා.

තලංගම පොලීසියට ලද තොරතුරක් මත සිදුකළ වැටලීමක දී අයිස් මත්ද්‍රව්‍ය ග්‍රෑම් 12යි මිලිග්‍රෑම් 200 ක් සමග, අදාල සැකකරු තලවතුගොඩ ප්‍රදේශයේදී අත්අඩංගුවට ගෙන තිබුණා.

ඔහු 36 හැවිරිදි, තලවතුගොඩ ප්‍රදේශයේ පදිංචිකරුවෙක් වන අතර, දැනට විදෙස්ගතව සැඟව සිටින සංවිධානාත්මක අපරාධකරුවන් සමඟ සමීප සබඳතා පවත්වන පුද්ගලයෙකු බවයි සිදුකළ වැඩිදුර විමර්ශනවලදී අනාවරණය වී තිබෙන්නේ.

මෝදර ප්‍රදේශයේ දී වෙඩි තබා මනුෂ්‍ය ඝාතනයක් කිරීමට තැත් කිරීම, හෙරොයින් සන්තකයේ තබාගැනීම සහ පුද්ගලයෙකු පැහැර ගැනීමක් සම්බන්ධයෙන්ද සැකකරුට එරෙහිව නඩු පවතින බවයි පොලීසිය වැඩිදුරටත් ප්‍රකාශ කළේ.

