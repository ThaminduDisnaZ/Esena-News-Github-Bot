---
title: "ලක්ෂ්මන් යාපා ඇතුළු පිරිසට එරෙහි නඩුවේ මූලික විරෝධතා පිළිබඳ නියෝගය නොවැම්බර් 10 ප්‍රකාශයට පත් කරයි"
date: 2025-10-07 12:20:00
---

# ලක්ෂ්මන් යාපා ඇතුළු පිරිසට එරෙහි නඩුවේ මූලික විරෝධතා පිළිබඳ නියෝගය නොවැම්බර් 10 ප්‍රකාශයට පත් කරයි

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

“දූෂණය” නමැති වරද යටතේ, අල්ලස් කොමිසම විසින් හිටපු අමාත්‍ය ලක්ෂ්මන් යාපා අබේවර්ධන සහ ආයෝජන මණ්ඩලයේ හිටපු අධ්‍යක්ෂ ජනරාල් ජයන්ත එදිරිසිංහට එරෙහිව ගොනු කර තිබෙන නඩුව පවරා පවත්වාගෙන යාමට නොහැකි බවට විත්තිය විසින් ඉදිරිපත් කළ මූලික විරෝධතා පිළිබඳ නියෝගය නොවැම්බර් 10 වැනිදා ප්‍රකාශයට පත් කරන බව කොළඹ මහාධිකරණය නියෝග කර තිබෙනවා.

මෙම නඩුව අද (07) කොළඹ මහාධිකරණ විනිසුරු මොහොමඩ් මිහාල් ඉදිරියේ කැඳවනු ලැබූ අවස්ථාවේදී, විත්තිකරුවන් වෙනුවෙන් පෙනී සිටි නීතිඥවරු මූලික විරෝධතා මතු කරමින් මෙම නඩුව විභාග කිරීමට මහාධිකරණයට බලයක් නොමැති බව සඳහන් කර සිටියා.

ඒ අනුව, අදාළ චෝදනා නිෂ්ප්‍රභ කර විත්තිකරුවන් මුදා හරින ලෙසත්, එම නීතිඥවරු සිය මූලික විරෝධතාවලින් කරුණු දක්වා තිබුණා.

දෙපාර්ශ්වය විසින් ඉදිරිපත් කළ කරුණු සලකා බැලූ විනිසුරුවරයා, විත්තිකරුවන් විසින් ඉදිරිපත් කළ මූලික විරෝධතා පිළිබඳ නියෝගය නොවැම්බර් 10 වැනිදා ප්‍රකාශයට පත් කරන බවයි නිවේදනය කර සිටියේ.

හිටපු ජනාධිපති මහින්ද රාජපක්ෂගේ දෙවන පදවි ප්‍රාප්තියේ හතරවන වසර සැමරීම වෙනුවෙන්, 2014 නොවැම්බර් 19 වැනිදා මව්බිම, Ceylon Today, ලංකාදීප, රිවිර ඇතුළු පුවත්පත් 11 ක ශ්‍රී ලංකා ආයෝජන මණ්ඩලයේ අරමුදල්වලින් අතිරේක පළ කිරීම තුළින්, රජයට රුපියල් 1,748,877.76 ක මුදලක පාඩුවක් සිදු කිරීම තුළින් දූෂණ විරෝධී පනත යටතේ වරදක් සිදු කර ඇතැයි චෝදනා කරමින්, අල්ලස් කොමිසම විසින් මෙම නඩුව ගොනු කර තිබෙනවා.

