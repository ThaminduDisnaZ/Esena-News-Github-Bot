---
title: "අවුරුදු 15 - 29 අතර වයස් කාණ්ඩයේ HIV ආසාදිතයන් වැඩිවීමේ ප්‍රවණතාවක්"
date: 2025-10-07 11:25:00
---

# අවුරුදු 15 - 29 අතර වයස් කාණ්ඩයේ HIV ආසාදිතයන් වැඩිවීමේ ප්‍රවණතාවක්

![Thumbnail](https://helakuru.sgp1.cdn.digitaloceanspaces.com/esana/images/lib/hiv-aids.jpg)

ශ්‍රී ලංකාවේ අවුරුදු 15 - 29 යන වයස් කාණ්ඩ අතර HIV ආසාදිතයන් වැඩිවීමේ ප්‍රවණතාවක් ඇති බව සෞඛ්‍ය අංශ පවසනවා.

ඒ අනුව, වැඩිම ආසාදිතයන් ප්‍රමාණයක් වාර්තා වී ඇත්තේ කොළඹ සහ ගම්පහ දිස්ත්‍රික්කවලින් බවයි සෞඛ්‍ය අංශ පෙන්වා දෙන්නේ.

2021 වර්ෂයේදී ආසාදිතයන් 411 ක්, 2022 දී ආසාදිතයන් 607 ක්, 2023 දී ආසාදිතයන් 697 ක් හා 2024 දී ආසාදිතයන් 824 ක් සොයාගෙන ඇති අතර, වැඩිම ආසාදිතයන් ප්‍රමාණයක් වාර්තා වන්නේ පුරුෂයන්ගෙන් බවත්, එය අනුපාතයක් ලෙස 7:1 ක් වන බවයි සඳහන් වන්නේ.

HIV ආසාදනය වන්නේ HIV රෝගියෙක් සමඟ අනාරක්ෂිත ලිංගික සබඳතා පැවැත්වීම, අවිධිමත් ලෙස එන්නත් කටු භාවිතය සහ ආසාදිත ගර්භණී මවගෙන් දරුවාට HIV ආසාදනය වීම යන ක්‍රම හරහා බව සඳහන්.

සෞඛ්‍ය අමාත්‍යාංශය යටතේ ක්‍රියාත්මක වන ජාතික ලිංගාශ්‍රිත රෝග සහ ඒඩ්ස් මර්දන වැඩසටහන මඟින් මේ සඳහා නොමිලේ සහ පෞද්ගලිකත්වය සුරැකෙන පරිදි පරීක්ෂණ සහ ප්‍රතිකාර සේවා සපයනු ලබනවා.

ශ්‍රී ලංකාව පුරා පිහිටි ලිංගාශ්‍රිත රෝග සායන 41 කදී HIV ආසාදිතයන්ට නොමිලේ ප්‍රතිවෛරස් ප්‍රතිකාර ලබාදෙන අතර, ඒ හරහා ඔබ HIV ආසාදිතයෙක්ද යන්න නිවැරදිව හඳුනාගත හැකියි.

එසේම, ජාතික ලිංගාශ්‍රිත රෝග සහ ඒඩ්ස් මර්දන වැඩසටහනේ ක්ෂණික දුරකථන අංකයට (+94 703 733 933) අමතා රහසිගත සේවාවක් ලබා ගැනීමේ හැකියාවද ඇති බවයි වැඩිදුරටත් සඳහන් වන්නේ.

