---
title: "පවතින අයහපත් කාලගුණ තත්ත්වය සම්බන්ධයෙන් දැනුම්දීමක්"
date: 2025-11-27 23:20:00
---

# පවතින අයහපත් කාලගුණ තත්ත්වය සම්බන්ධයෙන් දැනුම්දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/weather-warning[1].jpg)

දිවයින ආසන්න මුහුදු ප්‍රදේශයේ ඇති වී ඇති අවපීඩන තත්ත්වයේ ගමන් මාර්ගයේ වෙනසක් පවතින බවත්, පුරෝකථනය කරන ලද නව මාර්ගයට අනුව ගමන් මාර්ගය නැගෙනහිර වෙරළ තීරය හරහා උතුරු දෙසට වන බැවින්, එම වෙරළ තීරයේ අම්පාර, මඩකලපුව, ත්‍රිකුණාමලය දිස්ත්‍රික්ක ආශ්‍රිතව අධික සුළං හා වැසි තත්ත්වයන් බලාපොරොත්තු වන බව කාලගුණ විද්‍යා දෙපාර්තමේන්තුව පවසනවා.

ඒ අනුව නැගෙනහිර, උතුරු-මැද, උතුර හා මධ්‍යම කඳුකරයට අධික වැසි තවදුරටත් පැවතිය හැකි බැවින්, වන්දනා ගමන්, විනෝද ගමන් මෙන්ම අත්‍යවශ්‍යම නොවන ගමන්වල නොයෙදෙන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලා සිටිනවා.

අධික සුළං හේතුවෙන් ගස් කඩා වැටීම්, අතු කඩා වැටීම් සහ වර්ෂාව සමඟ ගල් පෙරළීම් සිදු විය හැකි බැවින්, එවැනි අනතුරුදායක ස්ථාන හැකි තරම් මඟහරින ලෙස ද දැනුම් දී තිබෙනවා.

එමෙන්ම මෙම අධික වැසි තත්ත්වයන් සමඟ පස් කණ්ඩි කඩා වැටීම් සිදු විය හැකි හැකියාවක් පවතින බව ජාතික ගොඩනැගිලි පර්යේෂණ සංවිධානය පුරෝකථනය කර ඇති බැවින්, ඔබගේ නිවස ආසන්නයේ එවැනි කණ්ඩි පවතී නම් අවධානයෙන් සිටින ලෙස ද, විශේෂයෙන් රාත්‍රී කාලයේ නිදා ගැනීම සඳහා එවැනි කණ්ඩි ආශ්‍රිත කාමර භාවිතා නොකරන ලෙස ද ආපදා කළමනාකරණ මධ්‍යස්ථානය ජනතාවට දැනුම් දෙන්නේ.

කුමන හෝ ආකාරයේ ආපදා අවදානම් තත්ත්වයක් හඳුනා ගතහොත් ආපදා කළමනාකරණ මධ්‍යස්ථානයේ 117 දුරකථන අංකයට හෝ 077-3957900 දුරකථන අංකයට අමතන ලෙසයි ආපදා කළමනාකරණ මධ්‍යස්ථානය වැඩිදුරටත් සඳහන් කරන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/6928869ab53c6pdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/6928869abe855pdf_page_1.jpeg)

