---
title: "දුම්රිය ධාවනය සීමා කෙ​රේ"
date: 2025-11-27 22:25:00
---

# දුම්රිය ධාවනය සීමා කෙ​රේ

![Thumbnail](https://helakuru.sgp1.cdn.digitaloceanspaces.com/esana/images/lib/trainjaffna.jpg)

පවතින අයහපත් කාලගුණික තත්ත්වය හමුවේ ඇතැම් මාර්ගවල දුම්රිය ධාවනය සීමා කර ඇති බව  දුම්රිය දෙපාර්තමේන්තුව පවසනවා.

ඒ අනුව කොළඹ කොටුව සිට මහනුවර හා බදුල්ල බලා ධාවනය වීමට නියමිතව තිබූ දුම්රිය හා බදුල්ල හා මහනුවර සිට කොළඹ කොටුව බලා උදෑසන ධාවනය වීමට තිබූ දුම්රිය ගමන්වාර 12 ක් අවලංගු කර තිබෙනවා.

කෙසේ නමුත් කොළඹ කොටුව සිට රඹුක්කන දක්වා ධාවනය වන සාමාන්‍ය දුම්රිය ගමන්වාර ක්‍රියාත්මක වන බවයි දුම්රිය දෙපාර්තමේන්තුව සඳහන් කරන්නේ.

මේ අතර මහනුවර සහ බදුල්ල අතර ස්ථාන කිහිපයකින් දුම්රිය මාර්ගයට පස් කඳු කඩා වැටීම හේතුවෙන් ප්‍රධාන මාර්ගයේ දුම්රිය ධාවනය නැවත දැනුම් දෙන තෙක් මහනුවර දුම්රිය ස්ථානය දක්වා සීමා කර ඇති අතර රධාන මාර්ගයේ රාත්‍රී තැපැල් දුම්රියන් (1045/1046) හි ධාවනය අවලංගු කිරීමට කටයුතු කර තිබෙනවා.

මහනුවර - මාතලේ දුම්රිය මාර්ගයේ වී ඇති මාර්ග අවහිරතාවය යථාවත් කරන තෙක් එම මාර්ගයේ දුම්රිය ධාවනය සිදු නොවන අතර නැගෙනහිර දුම්රිය මාර්ගයේ මොරගොල්ලාගම සහ කලාවැව දුම්රිය ස්ථාන අතරින් දුම්රිය මාර්ගය හරහා ගංවතුර ගැලීම හේතුවෙන් මඩකලපුව සහ ත්‍රිකුණාමලය දක්වා දුම්රිය ධාවනය නවත්වා තිබෙනවා.

අද දින පුලතිසි (6075/6076), මීනගයා (6079/6080) සහ ත්‍රිකුණාමල රාත්‍රී තැපැල් දුම්රියන් (7083/7084) හි ධාවනය අවලංගු කිරීමට කටයුතු කර ඇති අතර පවතින අයහපත් කාලගුණික තත්ත්වය හේතුවෙන් තවදුරටත් දුම්රිය අවලංගු වීම් සිදු වීමට ඉඩ ඇති බවයි දුම්රිය දෙපාර්තමේන්තුව වැඩිදුරටත් සඳහන් කරන්නේ.

 

![Image](https://helakuru.sgp1.cdn.digitaloceanspaces.com/esana/images/69287c3ba103bpdf_page_0.jpeg)

