---
title: "මහවැලි ගඟ ආශ්‍රිත පහත් බිම්වලට ඉදිරි පැය 48 තුළ මහ ගංවතුර තත්ත්වයක් ඇතිවීමේ අනතුරු ඇඟවීමක්"
date: 2025-11-27 14:32:49
---

# මහවැලි ගඟ ආශ්‍රිත පහත් බිම්වලට ඉදිරි පැය 48 තුළ මහ ගංවතුර තත්ත්වයක් ඇතිවීමේ අනතුරු ඇඟවීමක්

![Thumbnail](https://helakuru.sgp1.cdn.digitaloceanspaces.com/esana/images/lib/floods-w.jpg)

මහවැලි ගඟ ආශ්‍රිත පහත් බිම්වලට ඉදිරි පැය 48 ක කාලය තුළ මහ ගංවතුර තත්ත්වයක් ඇතිවීමේ හැකියාවක් පවතින බව වාරිමාර්ග දෙපාර්තමේන්තුව පවසනවා.

ඒ අනුව කින්නියා, මුතූර්, කන්තලේ, සේරුවිල, වැලිකන්ද, මැදිරිගිරිය, ලංකාපුර, තමන්කඩුව, මිනිපේ, විල්ගමුව, දෙහිඅත්තකණ්ඩිය, මහියංගනය හා දිඹුලාගල යන ප්‍රාදේශීය ලේකම් කොට්ඨාශවලට අයත් මහවැලි ගඟ ආශ්‍රිත පහත් බිම් ප්‍රදේශවලට මෙලෙස අධි ගංවතුර තත්ත්වයක් ඇතිවීමේ හැකියාවක් පවතින බවයි එම දෙපාර්තමේන්තුව සඳහන් කළේ.

එම ප්‍රදේශවල මහවැලි ගඟට ආසන්නව පදිංචිව සිටින මහජනතාවට ඒ සම්බන්ධව දැඩි විමසිල්ලෙන් පසුවන ලෙසත්, ඇතිවිය හැකි අධි ගංවතුර තත්ත්වයෙන් ආරක්ෂාවීමට කටයුතු කරන ලෙසත් වාරිමාර්ග දෙපාර්තමේන්තුව දැනුම් දෙනවා.

මේ අතර, මඩකලපුව - පොළොන්නරුව මාර්ගයේ ගල්ලෑල්ල ප්‍රදේශයෙන් ද, සෝමාවතී රජමහා විහාර පිවිසුම් මාර්ගය ද, සෝමාවතී රජමහා විහාරය අවට ප්‍රදේශයේ ද පවතින ගංවතුර තත්ත්වය තවදුරටත් ඉහළ යාමේ අවදානමක් ඇති බවයි වැඩිදුරටත් සඳහන් වෙන්නේ.

