---
title: "ගුරු සේවා ව්‍යවස්ථාව අනුව තරග විභාගයකින් තොරව බඳවා ගැනීම් සිදු කළ නොහැකියි - බිමල්"
date: 2026-02-02 18:45:00
---

# ගුරු සේවා ව්‍යවස්ථාව අනුව තරග විභාගයකින් තොරව බඳවා ගැනීම් සිදු කළ නොහැකියි - බිමල්

![Thumbnail](https://helakuru.sgp1.cdn.digitaloceanspaces.com/esana/images/lib/bimal-press-i.jpg)

ආණ්ඩුවකට බලය තිබුණු පමණින් ඕනෑම දෙයක් කළ නොහැකි බවත්, සියලු දේ නීති රාමුවක් තුළ සිදු විය යුතු බවත් අමාත්‍ය බිමල් රත්නායක පවසනවා.

ඒ අනුව, ගුරුවරුන් බඳවා ගැනීමේදී පවතින 'ගුරු සේවා ව්‍යවස්ථාව' අනුව කටයුතු කළ යුතු බවයි සංවර්ධන නිලධාරීන් ගුරු සේවයට බඳවා ගන්නා ලෙස සිදු කරන උද්ඝෝෂණය සම්බන්ධයෙන් අදහස් දක්වමින් අමාත්‍යවරයා අද (02) සඳහන් කළේ.

අතීතයේදී සුදුසුකම් නොමැතිව, දේශපාලන හිතවත්කම් මත ගුරුවරුන් බඳවා ගත් බවද, නමුත් ගුරු සේවා ව්‍යවස්ථාව අනුව වර්තමානයේදී තරග විභාගයකින් තොරව බඳවා ගැනීම් සිදු කළ නොහැකි බවද අමාත්‍යවරයා ප්‍රකාශ කළා.

වර්තමාන රජය කිසිදු දේශපාලන පත්වීමක් හෝ දේශපාලන පළි ගැනීමක් සිදු කර නොමැති බවත්, මැති ඇමතිවරුන්ගේ වරප්‍රසාද කපා හරිමින්, රටේ පොදු පිළිවෙළක් සහ නීතියක් ස්ථාපිත කිරීමට කටයුතු කරන බවයි අමාත්‍ය බිමල් රත්නායක වැඩිදුරටත් සඳහන් කර සිටියේ.

