---
title: "රිවස්ටන් සංචාරක කලාපය යළි සංචාරයට විවෘත වෙයි"
date: 2026-02-02 10:35:00
---

# රිවස්ටන් සංචාරක කලාපය යළි සංචාරයට විවෘත වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/riverston-srilanka.jpg)

‘දිට්වා’ සුළි කුණාටුවේ බලපෑමට ලක්ව වසා දමා තිබුණු රිවස්ටන් සංචාරක කලාපය දෙස් විදෙස් සංචාරකයන් වෙත යළි විවෘත කර තිබෙනවා.

රිවස්ටන් සංචාරක කලාපය වෙත මාතලේ රත්තොට දෙසින් හා ලග්ගල දෙසින් ගමන් කිරීමට ඇති මාර්ග දැඩි ලෙස අබලන් වී තිබුණු අතර, එම මාර්ග මාස 02 ක් වැනි කෙටි කාලයක් තුළ යළි ප්‍රතිසංස්කරණය කර තිබෙන බවයි සඳහන් වන්නේ.

ඒ අනුව, සැහැල්ලු වාහනවලට පමණක් එම මාර්ග ඔස්සේ ගමන් කර රිවස්ටන් සංචාරක කලාපය වෙත ඇතුළු වීමට හැකියාව පවතිනවා.

මාර්ග සංවර්ධන අධිකාරිය, ත්‍රිවිධ හමුදාව හා දිස්ත්‍රික් ලේකම් කාර්යාලය, රත්තොට හා ලග්ගල ප්‍රාදේශීය ලේකම් කාර්යාල, ප්‍රාදේශීය සභා ඇතුළු ස්වෙච්ඡා සංවිධානවල මැදිහත් වීම මත දැඩි ලෙස විනාශ වී තිබූ මාර්ග පද්ධතිය කඩිනමින් ප්‍රතිසංස්කරණය කිරීමට හැකි වුණු බවයි වැඩිදුරටත් දැක්වෙන්නේ.

