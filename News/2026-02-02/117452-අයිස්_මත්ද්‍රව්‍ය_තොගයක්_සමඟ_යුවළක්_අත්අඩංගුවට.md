---
title: "අයිස් මත්ද්‍රව්‍ය තොගයක් සමඟ යුවළක් අත්අඩංගුවට"
date: 2026-02-02 12:35:00
---

# අයිස් මත්ද්‍රව්‍ය තොගයක් සමඟ යුවළක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested-2[1].jpg)

පුත්තලම පොලීසියේ විෂ මත්ද්‍රව්‍ය නිවාරණ ඒකකය විසින් සිදු කළ වැටලීමකදී අයිස් මත්ද්‍රව්‍ය ග්‍රෑම් 524 ක් සන්තකයේ තබාගෙන සිටි අඹුසැමි යුවළක් අත්අඩංගුවට ගෙන තිබෙනවා.

ඒ අනුව, ඊයේ (01) දින පුත්තලම - මැල්ලන්කුලම ප්‍රදේශයේදී මෙලෙස අත්අඩංගුවට ගෙන ඇත්තේ ආණමඩුව ප්‍රදේශයේ පදිංචි අවුරුදු 28 සහ 23 ක් වූ අඹුසැමි යුවළක් බවයි සඳහන් වන්නේ.

මොවුන් දෙපළ ඉබ්බාගමුව ප්‍රදේශයේ පිහිටි සිය මිත්තණියගේ නිවසේ සිට මෙම මත්ද්‍රව්‍ය ජාවාරම සිදු කර ඇති බව හෙළි වී ඇති අතර, ඔවුන් දෙපළ සතුව තිබූ මත්ද්‍රව්‍ය පොලිස් භාරයට ගෙන ඇති බවත්, එහි වෙළෙඳපොළ වටිනාකම රුපියල් ලක්ෂ 80 ක් පමණ වන බවත් පොලීසිය ප්‍රකාශ කර සිටියා.

මෙම යුවළ විදේශගතව සිටින මත්ද්‍රව්‍ය ජාවාරම්කරුවන් සමඟ සෘජු සම්බන්ධතා පවත්වා ගෙන ඇති බවට සැක කරන බවත්, එම තොරතුරු අනාවරණය කර ගැනීම සඳහා සැකකාර යුවළ රඳවා ප්‍රශ්න කිරීමට නියමිත බවයි වැඩිදුරටත් සඳහන් වන්නේ.

