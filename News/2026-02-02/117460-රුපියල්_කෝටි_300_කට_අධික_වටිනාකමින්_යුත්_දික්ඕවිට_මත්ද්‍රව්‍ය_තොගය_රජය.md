---
title: "රුපියල් කෝටි 300 කට අධික වටිනාකමින් යුත් දික්ඕවිට මත්ද්‍රව්‍ය තොගය රජයේ රස පරීක්ෂකවරයා වෙත යොමු කරන ලෙස නියෝගයක්"
date: 2026-02-02 13:15:00
---

# රුපියල් කෝටි 300 කට අධික වටිනාකමින් යුත් දික්ඕවිට මත්ද්‍රව්‍ය තොගය රජයේ රස පරීක්ෂකවරයා වෙත යොමු කරන ලෙස නියෝගයක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

පසුගියදා නාවික හමුදාව මඟින් අත්අඩංගුවට ගෙන දික්ඕවිට ධීවර වරායට රැගෙන එන ලද රුපියල් කෝටි 300 කට අධික වටිනාකමින් යුත් මත්ද්‍රව්‍ය තොගය රජයේ රස පරීක්ෂකවරයා වෙත යොමු කර වාර්තාවක් කැඳවන ලෙස කොළඹ ප්‍රධාන මහේස්ත්‍රාත් අධිකරණය අද (02) නියෝග කර තිබෙනවා.

ධීවරයන් එකොළොස් දෙනෙකු සමඟ අත්අඩංගුවට ගත් කිලෝග්‍රෑම් 263 ක මත්ද්‍රව්‍ය තොගය දැඩි ආරක්ෂක විධිවිධාන මැද පොලිස් මත්ද්‍රව්‍ය කාර්යාංශය මඟින් අද අධිකරණයට ඉදිරිපත් කර තිබුණා.

ඉන් අනතුරුව පොලීසිය ඉදිරිපත් කළ කරුණු සලකා බැලූ කොළඹ ප්‍රධාන මහේස්ත්‍රාත් අසංග එස්. බෝදරගම විසින් අදාළ මත්ද්‍රව්‍ය තොගය රජයේ රස පරීක්ෂකවරයා වෙත යොමු කර වාර්තාවක් කැඳවන ලෙස නියෝග කළා.

ඉකුත් 25 වැනිදා සැකකාර ධීවරයන් එකොළොස් දෙනෙක් ගමන් ගත් බහුදින ධීවර යාත්‍රාවේ තිබී අයිස් මත්ද්‍රව්‍ය කිලෝග්‍රෑම් 109.422 සහ හෙරොයින් කිලෝග්‍රෑම් 112.258 ක් අත්අඩංගුවට ගත් අතර එම මත්ද්‍රව්‍ය තොගය ආරක්ෂිත උර 15 ක බහා අධිකරණයට ඉදිරිපත් කර තිබුණා.

ඉන් අනතුරුව මහේස්ත්‍රාත්වරයා කළ නියෝගයට අනුව අධිකරණ රෙජිස්ට්‍රාර්වරයාගේ නිරීක්ෂණය යටතේ අදාළ මත්ද්‍රව්‍ය තොගය ලාකඩ මුද්‍රා තබා රජයේ රස පරීක්ෂකවරයා වෙත යොමු කිරීමට පියවර ගෙන ඇති බවයි සඳහන් වන්නේ.

