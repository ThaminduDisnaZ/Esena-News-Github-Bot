---
title: "අරගල සමයේ රඹුක්කන සිදුවූ පොලිස් වෙඩි ප්‍රහාරය ගැන මූලික අයිතිවාසිකම් පෙත්සම්වලට අදාළ ප්‍රතිවිරෝධතා ඉදිරිපත් කිරීමට කල් ලබාදෙයි"
date: 2026-02-27 16:20:00
---

# අරගල සමයේ රඹුක්කන සිදුවූ පොලිස් වෙඩි ප්‍රහාරය ගැන මූලික අයිතිවාසිකම් පෙත්සම්වලට අදාළ ප්‍රතිවිරෝධතා ඉදිරිපත් කිරීමට කල් ලබාදෙයි

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

2022 වසරේ අරගලය පැවති සමයේ රඹුක්කන ප්‍රදේශයේ ඉන්ධන පිරවුම්හලක් අසල පැවති සාමකාමී විරෝධතාවකට එල්ල වූ පොලිස් වෙඩි ප්‍රහාරයෙන් පුද්ගලයකු මියගොස් තවත් පිරිසක් තුවාල ලැබීමේ සිද්ධියට එරෙහිව ගොනු කර තිබෙන මූලික අයිතිවාසිකම් පෙත්සම්වලට අදාළ ප්‍රතිවිරෝධතා ගොනු කිරීම සඳහා ශ්‍රේෂ්ඨාධිකරණය විසින් අද පෙත්සම්කාර පාර්ශ්වයට කල් ලබා දී තිබෙනවා.

මෙම පෙත්සම අද ජනක් ද සිල්වා, අචල වෙංගප්පුලි සහ ගිහාන් කුලතුංග යන විනිසුරුවරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබූ අතර, එම අවස්ථාවේදී විනිසුරු මඩුල්ල පෙත්සම්කාර පාර්ශ්වයේ නීතිඥවරුන්ට පෙන්වා දුන්නේ මෙම නඩුකරවලට අදාළ ප්‍රතිවිරෝධතා ගොනු කර නොමැති බවයි.

එම අවස්ථාවේදී පෙත්සම්කාර පාර්ශ්වයේ නීතිඥවරු සඳහන් කළේ මෙම සිද්ධියෙන් තුවාල ලැබූ ඇතැම් පෙත්සම්කරුවන් ප්‍රතිකාර ලබමින් සිටි බැවින් ප්‍රතිවිරෝධතා ගොනු කිරීමට නොහැකි වූ බවයි. 

ඒ අනුව ප්‍රතිවිරෝධතා ගොනු කිරීම සඳහා කල් ලබා දෙන ලෙස එම නීතිඥවරු අධිකරණයෙන් ඉල්ලා සිටියා.

නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ශනිල් කුලරත්න සඳහන් කළේ මෙම පෙත්සම්වලට අදාළ ලිඛිත දේශන ගොනු කර තිබෙන බවයි.

ඒ අනුව, ප්‍රතිවිරෝධතා තිබේ නම්, ඒවා ජූලි 15 වැනිදාට පෙර ගොනු කරන ලෙස විනිසුරු මඩුල්ල විසින් පෙත්සම්කාර පාර්ශ්වයට නියම කළ අතර, පෙත්සම් විභාගය සැප්තැම්බර් මස 08 වැනිදා කැඳවන ලෙසත් නියම කර තිබෙනවා.

