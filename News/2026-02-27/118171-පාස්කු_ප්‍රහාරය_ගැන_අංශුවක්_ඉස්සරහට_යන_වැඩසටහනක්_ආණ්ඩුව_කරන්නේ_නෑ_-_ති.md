---
title: "පාස්කු ප්‍රහාරය ගැන අංශුවක් ඉස්සරහට යන වැඩසටහනක් ආණ්ඩුව කරන්නේ නෑ - තිස්ස කුට්ටිආරච්චි"
date: 2026-02-27 18:20:00
---

# පාස්කු ප්‍රහාරය ගැන අංශුවක් ඉස්සරහට යන වැඩසටහනක් ආණ්ඩුව කරන්නේ නෑ - තිස්ස කුට්ටිආරච්චි

![Thumbnail](https://helakuru.sgp1.cdn.digitaloceanspaces.com/esana/images/lib/thissa-kuttiarachchi-ll.jpg)

විවිධ පක්ෂ සහ විවිධ සංවිධාන පාස්කු ප්‍රහාරය ශ්‍රී ලංකා පොදුජන පෙරමුණ කණ්ඩායම් විසින් එල්ල කරන ලද ප්‍රහාරයක් ලෙස සමාජගත කිරීමට උත්සාහ කළ බව හිටපු පාර්ලිමේන්තු මන්ත්‍රී තිස්ස කුට්ටිආරච්චි පවසනවා.

ශ්‍රී ලංකා පොදුජන පෙරමුණ මෙයට ගාවා ගැනීමට කටයුතු නොකරන ලෙසත්, කුඩු ගෙන ආවත්, ගල්අඟුරු ගෙන ආවත් , ක්‍රිකට් කණ්ඩායම පරාජයට පත් වුවත් පොහොට්ටුව ගාවා ගන්නා බවත්, විදේශීය සංචාරයක් තිබුණු විට නාමල් රාජපක්ෂ ගාව ගැනීමට කටයුතු කරන බවත් අද (27) මාධ්‍ය වෙත අදහස් දක්වමින් ඔහු ප්‍රකාශ කළා.

මාධ්‍ය සාකච්ඡා පවත්වා චෝදනා එල්ල කරන වේලාව තුළ මහ මොළකරු අල්ලලා දෙන ලෙස කාදිනල් හිමිපාණන්ට මතක් කර දෙන බවත්, තම ආණ්ඩුව පැවති කාලයේ පාරට බැස කෑගැසීමට කටයුතු කළ බවත්, දැන් එවැනි කිසිවක් සිදු නොකරන බවත් ඔහු සඳහන් කළා.

මොනම හේතුවක් නිසාවත් පාස්කු ප්‍රහාරය ගැන අංශුවක් ඉස්සරහට යන වැඩසටහනක් මේ ආණ්ඩුව විසින් සිදු නොකරන බවට තමා කැට තබා ප්‍රකාශ කරන බව ද, එය සිදු කළහොත් 'පුහුල් හොරා කරෙන් දැනේ' කියන සිද්ධිය එළියට එන බව ද හිටපු පාර්ලිමේන්තු මන්ත්‍රී තිස්ස කුට්ටිආරච්චි වැඩිදුරටත් ප්‍රකාශ කර සිටියා.

