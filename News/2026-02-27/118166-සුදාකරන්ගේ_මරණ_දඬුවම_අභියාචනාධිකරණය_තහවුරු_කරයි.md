---
title: "සුදාකරන්ගේ මරණ දඬුවම අභියාචනාධිකරණය තහවුරු කරයි"
date: 2026-02-27 13:30:00
---

# සුදාකරන්ගේ මරණ දඬුවම අභියාචනාධිකරණය තහවුරු කරයි

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

හෙරොයින් මත්කුඩු ග්‍රෑම් 2.53 ක් සන්තකයේ තබා ගැනීම සහ ප්‍රවාහනය කිරීමේ චෝදනාවලට වරදකරු වී කොළඹ මහාධිකරණය විසින් මරණීය දණ්ඩනය නියම වී සිටි ජයසිංගම් රජීව් හෙවත් 'පොඩි සුදාකරන්' නමැති විත්තිකරු, එම දඬුවමට එරෙහිව ඉදිරිපත් කළ ඇපෑලක් ඉවත දැමූ අභියාචනාධිකරණය එම මරණීය දණ්ඩනය තහවුරු කිරීමට තීන්දු කර තිබෙනවා.

තමන්ට පනවා තිබෙන මරණීය දණ්ඩනයෙන් තමන්ව නිදොස් කොට නිදහස් කරන ලෙස ඉල්ලා අදාළ විත්තිකරු විසින් ඉදිරිපත් කළ ඇපෑලක් විභාග කිරීමෙන් අනතුරුව, අභියාචනාධිකරණ විනිසුරු පී. කුමාරන් රත්නම්ගේ එකඟත්වය ඇතිව විනිසුරු ශෂී මහේන්ද්‍රන් විසින් මෙම තීන්දුව ප්‍රකාශයට පත් කර ඇති බවයි සඳහන් වන්නේ.

2014 මාර්තු 17 වැනිදා කොළඹ, මාදම්පිටිය ප්‍රදේශයේ සිදු කරන ලද වැටලීමකදී මෙම විත්තිකරු හෙරොයින් මත්කුඩු ග්‍රෑම් 2.53 ක් සන්තකයේ තබාගෙන සිටියදී පොලිසිය විසින් අත්අඩංගුවට ගෙන තිබුණු අතර, පසුව නීතිපතිවරයා විසින් එම විත්තිකරුට එරෙහිව හෙරොයින් මත්කුඩු සන්තකයේ තබා ගැනීම සහ ප්‍රවාහනය කිරීම යන චෝදනා යටතේ කොළඹ මහාධිකරණය හමුවේ අධිචෝදනා ගොනු කර තිබුණා.

එම චෝදනා විභාග කළ මහාධිකරණ විනිසුරුවරයා, විත්තිකරු අදාළ චෝදනාවලට වරදකරු කරමින් ඔහුට මරණීය දණ්ඩනය නියම කළ අතර, එම තීන්දුවට එරෙහිව ඔහු විසින් අභියාචනාධිකරණයට ඇපෑලක් ඉදිරිපත් කර තිබුණා.

