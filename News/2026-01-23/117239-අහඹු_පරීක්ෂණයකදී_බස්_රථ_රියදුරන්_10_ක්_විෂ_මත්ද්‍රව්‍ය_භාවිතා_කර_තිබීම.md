---
title: "අහඹු පරීක්ෂණයකදී බස් රථ රියදුරන් 10 ක් විෂ මත්ද්‍රව්‍ය භාවිතා කර තිබීම සංකීර්ණ තත්ත්වයක් - ප්‍රවාහන නියෝජ්‍ය ඇමති"
date: 2026-01-23 11:50:00
---

# අහඹු පරීක්ෂණයකදී බස් රථ රියදුරන් 10 ක් විෂ මත්ද්‍රව්‍ය භාවිතා කර තිබීම සංකීර්ණ තත්ත්වයක් - ප්‍රවාහන නියෝජ්‍ය ඇමති

![Thumbnail](https://helakuru.sgp1.cdn.digitaloceanspaces.com/esana/images/lib/prasanna-gunasena.jpg)

මත්ද්‍රව්‍ය භාවිත කර රිය ධාවනයේ යෙදෙන මගී බස් රථ රියදුරන් සහ රිය සහායකයින් හඳුනා ගැනීම සඳහා ආරම්භ කළ ජංගම රසායනාගාරය මඟින් පරීක්ෂා කළ බස් රියදුරන් 56 දෙනෙකුගෙන් 10 දෙනෙකුම විෂ මත්ද්‍රව්‍ය භාවිත කර ඇතැයි හෙළි වූ බව ප්‍රවාහන හා මහාමාර්ග නියෝජ්‍ය අමාත්‍ය වෛද්‍ය ප්‍රසන්න ගුණසේන පවසනවා.

මෙලෙස හඳුනාගත් බස් රියදුරන් 10 දෙනා අයිස්, හෙරොයින්, ගංජා යන විෂ මත්ද්‍රව්‍ය භාවිත කර ඇති බවට මූලික මුත්‍රා සාම්පල පරීක්ෂාවේදී තහවුරු වූ බවත්, ඒ අනුව අදාළ රියදුරන් ඉදිරි නෛතික කටයුතු සඳහා යොමු කළ බවයි මාධ්‍ය වෙත අදහස් දක්වමින් නියෝජ්‍ය අමාත්‍යවරයා සඳහන් කළේ.

අහඹු ලෙස තෝරාගෙන පරීක්ෂා කළ මෙම මෙහෙයුම මඟින් බස් රථ රියදුරන් 10 දෙනෙකු විෂ මත්ද්‍රව්‍ය භාවිත කර ඇතැයි හෙළි වීම සංකීර්ණ තත්ත්වයක් බව ද ඔහු ප්‍රකාශ කළා.

තවද මෙම වැඩපිළිවෙළ ක්‍රියාත්මක කිරීමේදී, ඇතැම් රියදුරන් විවිධ සන්නිවේදන ක්‍රමවේද භාවිත කරමින් මාර්ග මඟහැර පරීක්ෂණවලට භාජනය වීමෙන් වැළකීමට උත්සාහ දැරීම නිරීක්ෂණය වූ බවත්, ඒ හේතුවෙන් බස් හිමියන් සහ ජනතාව වැඩි අවධානයක් ලබාදෙමින් මෙම ජාතික වැඩපිළිවෙළ සාර්ථක කිරීමට දායකත්වය ලබා දිය යුතු බවයි අමාත්‍යවරයා වැඩිදුරටත් සඳහන් කර සිටියේ.

