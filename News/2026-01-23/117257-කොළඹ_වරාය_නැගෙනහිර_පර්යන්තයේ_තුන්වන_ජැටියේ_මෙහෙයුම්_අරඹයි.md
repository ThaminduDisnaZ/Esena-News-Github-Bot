---
title: "කොළඹ වරාය නැගෙනහිර පර්යන්තයේ තුන්වන ජැටියේ මෙහෙයුම් අරඹයි"
date: 2026-01-23 15:50:00
---

# කොළඹ වරාය නැගෙනහිර පර්යන්තයේ තුන්වන ජැටියේ මෙහෙයුම් අරඹයි

![Thumbnail](https://helakuru.sgp1.cdn.digitaloceanspaces.com/esana/images/lib/export[1].jpg)

කොළඹ වරායේ නැගෙනහිර පර්යන්තයේ තුන්වන නැව් තටාකාංගණයේ මෙහෙයුම් අද (23) ආරම්භ කර තිබෙනවා.

ඒ අනුව ගැන්ට්‍රි දොඹකර 12 ක් සහ ස්වයංක්‍රිය අංගණ දොඹකර 40 කින් සමන්විත මෙම නැව් තටාකාංගණය හරහා කලාපීය නාවික මධ්‍යස්ථානයක් ලෙස කොළඹ වරායේ මෙහෙයුම් තවත් ශක්තිමත් වනු ඇති බවයි සඳහන් වන්නේ.

මෙහෙයුම් ආරම්භය සංකේතවත් කරමින් ලොව ප්‍රධාන නැව් සමාගම් 3 ක නෞකා 3 ක් නැව් තටාකාංගණය වෙත පැමිණ තිබෙනවා.

හෙක්ටයාර 75 ක භූමියක් තුළ ඉදි වන නැගෙනහිර පර්යන්තයේ මුළු දිග මීටර 1320 ක් වන අතර, ඉන් මීටර් 1090 ක් සහ අනෙකුත් ඉදිකිරීම්වලින් 82% ක් මේ වන විට සම්පූර්ණ කර අවසන් කර ඇති බවයි වැඩිදුරටත් සඳහන් වන්නේ.

