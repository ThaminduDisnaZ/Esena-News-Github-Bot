---
title: "රජය ආපදා තොරතුරු වසන් කරනවා, නිලධාරින් බිය වද්දලා ප්‍රකාශණය වලක්වනවා - නලීන් බණ්ඩාර"
date: 2025-12-17 19:30:00
---

# රජය ආපදා තොරතුරු වසන් කරනවා, නිලධාරින් බිය වද්දලා ප්‍රකාශණය වලක්වනවා - නලීන් බණ්ඩාර

![Thumbnail](https://helakuru.sgp1.cdn.digitaloceanspaces.com/esana/images/lib/nalin-bandara.jpg)

නලින්ද ජයතිස්ස ඇමතිවරයා විසින් ‘මෙය බුද්ධි තොරතුරක් නොව, කාලගුණ අනාවැකියක්’ බවට පවසා ඇති බවත්, බුද්ධි තොරතුරු ලබාදෙන්නේ ත්‍රස්තවාදී ක්‍රියා ගැන බවත් සමගි ජන බලවේගයේ පාර්ලිමේන්තු මන්ත්‍රී නලීන් බණ්ඩාර පවසනවා.

ආපදා තත්ත්වය සම්බන්ධයෙන් කාලගුණ විද්‍යා දෙපාර්තමේන්තුව විසින් අදාළ වගකිව යුතු ආයතනවලට සිදුකළ දැනුම්දීම් පිිළිබඳව, තොරතුරු දැනගැනීමේ පනත යටතේ ලිඛිතව ත‍ොරතුරු ලබාගැනීම සඳහා අද (17) කාලගුණ විද්‍යා දෙපාර්තමේන්තුවට පැමිණි අවස්ථාවේදී මාධ්‍ය වෙත අදහස් දක්වමින් ඔහු මේ බව පවසා සිටියා.

රජය විසින් අදාළ කාලගුණ අනාවැකියට නිසි බර තැබුවාද යන්න ගැටළුවක් බවත්, රජය විසින් තොරතුරු වසන් කරන බවත්, අදාළ ආයතනවල නිලධාරින් බිය වද්දා, ප්‍රකාශණය වලක්වා ඇති බවයි මන්ත්‍රීවරයා සඳහන් කර සිටියේ. කාලගුණ විද්‍යා දෙපාර්තමේන්තුව විසින් සාධනීයව ඒ අවශ්‍ය දැනුවත්වීම සිදු වූ කාරණය තමන් දුටු බවත්, නමුත් ආපදාවට ප්‍රථම අදාළ ආයතන අතර, පූර්ව සාකච්ඡාවක් සිදුවුවාද යැයි ගැටළුවක් පවතින බවත්, අදාළ පිරිස් රැස්වී මේ සම්බන්ධව තීන්දු තීරණ ගන්නා ආකාරයක් තමන් කොතැනකදීවත් දුටුවේ නැති බවයි පාර්ලිමේන්තු මන්ත්‍රී නලීන් බණ්ඩාර වැඩිදුරටත් පවසා සිටියේ.

