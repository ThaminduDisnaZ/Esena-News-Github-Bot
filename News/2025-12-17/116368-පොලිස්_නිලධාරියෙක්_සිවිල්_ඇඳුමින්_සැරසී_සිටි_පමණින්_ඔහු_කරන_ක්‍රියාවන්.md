---
title: "පොලිස් නිලධාරියෙක් සිවිල් ඇඳුමින් සැරසී සිටි පමණින් ඔහු කරන ක්‍රියාවන්හි වගකීමෙන් රජයට බැහැර විය නොහැකියි - ශ්‍රේෂ්ඨාධිකරණය"
date: 2025-12-17 14:35:00
---

# පොලිස් නිලධාරියෙක් සිවිල් ඇඳුමින් සැරසී සිටි පමණින් ඔහු කරන ක්‍රියාවන්හි වගකීමෙන් රජයට බැහැර විය නොහැකියි - ශ්‍රේෂ්ඨාධිකරණය

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

පොලිස් නිලධාරියෙකු සිවිල් ඇඳුමින් සැරසී සිටි පමණින් ඔහු විසින් කරනු ලබන ක්‍රියාවන්හි වගකීමෙන් රජයට බැහැර විය නොහැකි බව ශ්‍රේෂ්ඨාධිකරණය ප්‍රකාශ කර තිබෙනවා.

කටුනායක පොලිසියේ නිලධාරියකු තමන්ට අමානුෂික ලෙස පහර දී කායික සහ මානසික වශයෙන් හිංසාවට ලක් කළ බව සඳහන් කරමින්, වාගොව්ව ප්‍රදේශයේ පදිංචි අලුවිහාරගේ ටයිටස් කුමාර සහ පිංගමගේ ජයසෝම යන අය විසින් ඉදිරිපත් කළ මූලික අයිතිවාසිකම් පෙත්සමක තීන්දුව දෙමින්, ශිරාන් ගුණරත්න සහ අචල වෙංගප්පුලි යන විනිසුරුවරුන්ගේ එකඟත්වය ඇතිව ශ්‍රේෂ්ඨාධිකරණ විනිසුරු ප්‍රියන්ත ප්‍රනාන්දු විසින් මෙම තීන්දුව ප්‍රකාශයට පත් කර තිබෙනවා.

2019 පෙබරවාරි 10 වැනිදා මිනුවන්ගොඩ 'වයිට් හවුස්' හෝටලය අසල රිය අනතුරක් සිදු වී තිබෙනු තමන් දුටු බවත්, එම ස්ථානය අසලට යන අවස්ථාවේ දී වැටී සිටි පුද්ගලයෙකු "වෙඩි තියන්න එපා" යනුවෙන් කෑ ගසනු තමන්ට ඇසුණු බවයි පෙත්සම්කරුවන් කියා සිටින්නේ.

එම ස්ථානයට ගිය විට සිවිල් ඇඳුමින් සැරසී පුද්ගලයකු සිටි බවත්, මෙම පුද්ගලයා පොලිස් නිලධාරියකු වශයෙන් තමන් හඳුනාගත් බවත් සඳහන් කළ පෙත්සම්කරුවන්, ඔහු මෙම පෙත්සමේ පළමුවන වගඋත්තරකරු වශයෙන් නම් කර සිටින කටුනායක පොලිසියේ සේවය කළ ප්‍රියන්ත බණ්ඩාර අතපත්තු නැමැති කොස්තාපල්වරයා බව ද ප්‍රකාශ කර සිටිනවා. 

පසුව තමන් සිදු වූ දේ පිළිබඳ විමසූ විට, එම වගඋත්තරකරු තම ගිනි අවියෙන් පහරදීම නිසා පළමුවන පෙත්සම්කාර ටයිටස් කුමාර නැමැත්තා බිම ඇද වැටී ඇති අතර, එහි ප්‍රතිඵලයක් ලෙස ඔහුගේ හිසේ පිටුපස කොටසේ සහ තොල්වලට තුවාල සිදු වී ඇති බවයි ඔවුන් සඳහන් කරන්නේ.

අනෙක් පුද්ගලයාට ද මෙම වගඋත්තරකරු විසින් පහර දී ඇති අතර, මෙම පහරදීම් හේතුවෙන් පෙත්සම්කරුවන් දෙදෙනා මිනුවන්ගොඩ රෝහලට ඇතුළත් වී ප්‍රතිකාර ලබා ගෙන තිබෙනවා. 

මෙම ක්‍රියාව තුළින් සිය මූලික මිනිස් අයිතිවාසිකම් උල්ලංඝනය වී ඇති බවට තීන්දුවක් ලබාදෙන ලෙස ඉල්ලා ඔවුන් පසුව නීතීඥ ලක්ෂාන් ඩයස් මාර්ගයෙන් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබෙනවා.

නඩු විභාගය පැවති අවස්ථාවේ දී රජයේ නීතීඥවරිය අධිකරණයට දන්වා සිටියේ මෙම ක්‍රියාව සිදු වන අවස්ථාවේ දී පළමුවන වගඋත්තරකාර පොලිස් කොස්තාපල්වරයා සිවිල් ඇඳුමින් සැරසී සිටි බවත්, එම නිසා ඔහු පොලිස් නිලධාරියකු වශයෙන් පෙත්සම්කරුවන් හඳුනා ගත්තේ කෙසේද යන බරපතල සැකයක් මතු වන බවයි. එබැවින් සිවිල් ඇඳුමින් සැරසී සිටි මෙම පුද්ගලයා සිදු කළ ක්‍රියාවේ වගකීම රජයට දැරිය නොහැකි බව ඇය පෙන්වා දී තිබෙනවා.

ඒ අනුව සෙසු විනිසුරුවරුන්ගේ එකඟත්වය ඇති ව තීන්දුව ප්‍රකාශයට පත් කළ ශ්‍රේෂ්ඨාධිකරණ විනිසුරු ප්‍රියන්ත ප්‍රනාන්දු මෙලෙස සඳහන් කළා:

"රජයේ නීතීඥවරිය විසින් මතු කළ තර්කය අධිකරණය බැහැර කරනවා. පොලිස් ආඥා පනතේ 56 වන වගන්තිය යටතේ සෑම පොලිස් නිලධාරියෙකුම සෑම විටම රාජකාරියේ යෙදී සිටින පුද්ගලයෙකු ලෙස සැලකිය යුතු බව සඳහන්ව තිබෙනවා. එමෙන්ම ඔහු විසින් භාවිත කළ ගිනි අවිය කටුනායක පොලිසිය විසින් නිකුත් කළ ගිනි අවියක් බවටත් කරුණු ඉදිරිපත් වී තිබෙනවා. ඊට අමතර ව තමන් පොලිස් නිලධාරියකු බව ඔහු පෙත්සම්කරුවන්ට සඳහන් කර තිබෙනවා. ඔහුගේ හැඳුනුම්පතත් පෙන්වා තිබෙනවා. එම නිසා පෙත්සම්කරුවන් මෙම වගඋත්තරකරු පොලිස් නිලධාරියෙකු ලෙස හඳුනා ගැනීම සම්බන්ධයෙන් අධිකරණයට කිසිදු සැකයක් මතු වන්නේ නැහැ.

මෙම පෙත්සම්කරුවන් සම්බන්ධයෙන් ඉදිරිපත් වූ අධිකරණ වෛද්‍ය වාර්තාව පිරික්සීමේ දී ඔවුන් පහරදීම නිසා තුවාලවලට ලක් වී තිබෙන බව පැහැදිලි වෙනවා. මෙම ක්‍රියාව තුළින් වගඋත්තරකාර පොලිස් කොස්තාපල්වරයා තමන් වෙත පැවරුණු බලය අවභාවිත කර තිබෙන බව පැහැදිලියි. ඒ නිසා සිවිල් ඇඳුමින් සැරසී සිටියත් ඔහු කළ ක්‍රියාවේ වගකීමෙන් රජයට බැහැර විය නොහැකියි. පළමුවන වගඋත්තරකරු මේ වන විට පොලිස් සේවයෙන් ඉවත්ව විදේශගතව සිටින බවට විභාගයේ දී කරුණු අනාවරණය වුණා. එහෙත් ඔහු කළ ක්‍රියාව සම්බන්ධයෙන් රජය වගකීමට බැඳී සිටියි."

යනුවෙන් ප්‍රකාශ කළ විනිසුරුවරයා, මෙම පෙත්සම්කරුවන්ට සිදු වූ මූලික මිනිස් අයිතිවාසිකම් උල්ලංඝනය කිරීම වෙනුවෙන් රජය විසින් ඔවුන්ට රුපියල් 10,000/- බැගින් වන්දි ගෙවිය යුතු බවට නියෝග කර තිබෙනවා.

