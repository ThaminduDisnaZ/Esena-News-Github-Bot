---
title: "ස්ථාන කිහිපයකින් උතුරු දුම්රිය මාර්ගය අද සිට වැසෙයි"
date: 2026-01-19 22:35:00
---

# ස්ථාන කිහිපයකින් උතුරු දුම්රිය මාර්ගය අද සිට වැසෙයි

![Thumbnail](https://helakuru.sgp1.cdn.digitaloceanspaces.com/esana/images/lib/trainjaffna.jpg)

ප්‍රතිසංස්කරණ කටයුතු වෙනුවෙන් අද (19) සිට ස්ථාන කිහිපයකින් උතුරු දුම්රිය මාර්ගය තාවකාලික ව වසා තැබීමට තීරණය කර තිබෙනවා.

ඒ අනුව අද (19) සිට මහව - අනුරාධපුර මාර්ග කොටස තාවකාලික ව වසා තැබෙන අතර, 26 වන දින සිට මහව - ඕමන්ත දුම්රිය මාර්ග කොටස සම්පූර්ණයෙන් වසා තැබීමට පියවර ගෙන ඇති බවයි දුම්රිය සාමාන්‍යාධිකාරී රවීන්ද්‍ර පත්මප්‍රිය සඳහන් කළේ.

එසේ ම 2026.01.19 වන දින සිට මැදවච්චිය - තලෙයිමන්නාරම දුම්රිය මාර්ගයේ ද ප්‍රතිසංස්කරණ කටයුතු ආරම්භ වන අතර, මහව - ඕමන්ත දක්වා වන දුම්රිය මාර්ගයේ දුම්රිය පාලම් පහක් නැවත ප්‍රතිස්ථාපනය කිරීමටත් වන අලි ගමන් කිරීම සඳහා ඉදි කළ උමං මාර්ගයේ ප්‍රතිසංස්කරණ කටයුතු මීට සමගාමී ව සිදු කිරීමටත් නියමිතයි.

මේ අතර 2026.01.20 වන දින සිට ‘පුලතිසි නගරාන්තර සීඝ්‍රගාමී දුම්රිය’ සහ ‘උදයදේවී’ දුම්රියත් ධාවනය කෙරෙන අතර, ත්‍රිකුණාමලය දක්වා ‘රාත්‍රී තැපැල් දුම්රිය’ ගමන් ආරම්භ කිරීමට නියමිත අතර, 2026.01.19 වන දින සිට අනුරාධපුර - කන්කසන්තුරය දක්වා සහ 2026.01.27 දින සිට ඕමන්ත - කන්කසන්තුරය දක්වා ‘යාල්රාණි’ දුම්රිය ධාවනය කිරීමට නියමිතයි.

එළඹෙන සිංහල - හින්දු අලුත් අවුරුද්දට පෙර දුම්රිය මාර්ගයේ වැඩ සම්පූර්ණයෙන් අවසන් කර උතුරු - දකුණු ගමනාගමනය සාමාන්‍ය පරිදි සිදු කිරීමට සැලසුම් කර ඇති බවයි වැඩිදුරටත් සඳහන් වන්නේ.

