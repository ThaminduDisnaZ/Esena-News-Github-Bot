---
title: "ඔබේ නමත් සඳට යවන්න අවස්ථාවක්"
date: 2026-01-19 22:05:00
---

# ඔබේ නමත් සඳට යවන්න අවස්ථාවක්

![Thumbnail](https://helakuru.sgp1.cdn.digitaloceanspaces.com/esana/images/lib/moon-name.jpg)

නාසා (NASA) ආයතනය විසින් ක්‍රියාත්මක කරන Artemis II පරීක්ෂණ චාරිකාව සමඟින් ඔබගේ නම සඳ වෙත යැවීමට ලොව පුරා විසිරී සිටින ජනතාවට දැන් අවස්ථාව උදා වී තිබෙනවා.

ඒ අනුව ගැඹුරු අභ්‍යවකාශ ගවේෂණය සඳහා අවශ්‍ය පද්ධති සහ දෘඩාංග පරීක්ෂා කිරීම වෙනුවෙන් අභ්‍යවකාශගාමීන් සිව්දෙනෙකු සමඟින් සිදු කරන මෙම ඓතිහාසික චාරිකාවට එක් වන ලෙස නාසා ආයතනය ලොව පුරා ජනතාවට ආරාධනා කර තිබෙනවා.

'Send Your Name with Artemis II' ලෙස නම් කර ඇති මෙම වැඩසටහන හරහා ඕනෑම අයෙකුට තම නම සඳ වෙත යැවීමට ජනවාරි 21 දක්වා ලියාපදිංචි විය හැකි අතර, මේ හරහා ඔබ ඔබේ නම ඇතුළත් කළ පසු, ඔබේ නම සහ මෙහෙයුම දියත් කරන දිනය සහිත සමරු ගුවන් ගමන් බලපත්‍රයක් ඔබට හිමි වන බවයි නාසා ආයතනය සඳහන් කරන්නේ.

මෙලෙස එකතු කරගන්නා සියලු ම නම් SD කාඩ්පතක තැන්පත් කර, දියත් කිරීමට පෙර එය 'ඔරායන්' (Orion) යානය තුළ සුරක්ෂිත ව තැන්පත් කරන බවයි විදෙස් මාධ්‍ය වාර්තා සඳහන් කරන්නේ.

Reid Wiseman, Victor Glover, Christina Koch හා Jeremy Hansen යන ගගනගාමීන් සමඟින් 2026 අප්‍රේල් මාසයේදී ඔරායන් යානය දියත් කිරීමට සැලසුම් කර ඇති බවයි වැඩිදුරටත් සඳහන් වන්නේ.

ඔබ‍ගේ නම ඇතුළත් කිරීම මෙතැනින් පිවිසෙන්න.

