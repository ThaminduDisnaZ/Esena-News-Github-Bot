---
title: "ජංගම දුරකථනයක් කොල්ලකෑමේ චෝදනා එල්ල වූ හිටපු යුද හමුදා කපිතාන්වරයා හා රියැදුරා වසර 24 කට පසුව නිදොස් කොට නිදහස්"
date: 2025-11-24 14:55:00
---

# ජංගම දුරකථනයක් කොල්ලකෑමේ චෝදනා එල්ල වූ හිටපු යුද හමුදා කපිතාන්වරයා හා රියැදුරා වසර 24 කට පසුව නිදොස් කොට නිදහස්

![Thumbnail](https://helakuru.sgp1.cdn.digitaloceanspaces.com/esana/images/lib/court-archived.jpeg)

ජංගම දුරකථනයක් කොල්ලකෑමේ සිද්ධියක් සම්බන්ධයෙන් චෝදනා ලබා සිටි හිටපු යුද හමුදා කපිතාන්වරයකු සහ ඔහුගේ පෞද්ගලික රියැදුරා වසර විසි හතරකින් පසුව නිදොස් කොට නිදහස් කරන ලෙස කොළඹ මහාධිකරණය නියෝග කර තිබෙනවා.

ඒ අනුව, එම තීන්දුව ප්‍රකාශයට පත් කළ මහාධිකරණ විනිසුරුවරිය, විත්තිකරුවන්ට එරෙහිව පැමිණිල්ල විසින් එල්ල කර තිබූ චෝදනා සාධාරණ සැකයෙන් ඔබ්බට ඔප්පු කිරීමට පැමිණිල්ල අසමත් වී ඇති බවට සඳහන් කර තිබෙනවා.

විත්තිකරුවන්ට එරෙහිව ජංගම දුරකථනයක් කොල්ල කෑ බවට චෝදනා ඉදිරිපත් කර තිබුණද, ජංගම දුරකථයක් පිළිබඳව කිසිඳු සාක්ෂිකරුවකුගෙන් සාක්ෂි අනාවරණය වී නොමැති බවත්, පැමිණිල්ලේ සාක්ෂිකරුවන්ගේ සාක්ෂි එකිනෙකට පරස්පර බවත් විනිසුරුවරිය තීන්දුව ප්‍රකාශයට පත් කරමින් සඳහන් කළා.

2001 වසරේ අප්‍රේල් මස 12 වැනිදා වැල්ලවත්ත ප්‍රදේශයේ පිහිටි ස්වර්ණාභරණ වෙළඳසලකට කඩා වැදී, රම්බෝ පිහියක් සහ ගිනි අවියක් පෙන්වා, එහි සිටි සෙල්වරාජා සිවකුමාර් නමැත්තකුගේ රුපියල් 20,000 ක් පමණ වටිනා ජංගම දුරකථනයක් කොල්ලකෑම සම්බන්ධයෙන් නීතිපතිවරයා විසින් මෙම විත්තිකරුවන්ට එරෙහිව අදාළ නඩුව ගොනු කර තිබුණා.

2023 වසරේ මෙම විත්තිකරුවන්ට එරෙහිව පැමිණිල්ල විසින් එල්ල කර තිබුණු ගිනි අවි චෝදනාව ඉවත් කර ගනු ලැබූවත්, ඉන් පසුව සංශෝධිත චෝදනා පත්‍රයක් යටතේ මෙම විත්තිකරුවන්ට එරෙහි නඩු විභාගය පැවැත්වූ අතර, ඉන් පසුව පැවැත්වුණු නඩු විභාගයකින් අනතුරුව මෙම තීන්දුව ප්‍රකාශයට පත් කෙරුණා.

පාර්ලිමේන්තු සජීවී විකාශය ‘එසැණ’ Youtube නාලිකාව හරහා මෙතැනින් නරඹන්න.

