---
title: "ආපදා තත්ත්වයන්ට මුහුණ දී ඇති විභාග අපේක්ෂකයින්ට දැනුම් දීමක්"
date: 2025-11-24 07:30:00
---

# ආපදා තත්ත්වයන්ට මුහුණ දී ඇති විභාග අපේක්ෂකයින්ට දැනුම් දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/flood-navy-ty.jpg)

හදිසි ජල ගැලීම් වැනි ආපදා අවස්ථාවන් හිදී විභාග අපේක්ෂකයින් හට සිය විභාග මධ්‍යස්ථාන වෙත ගමන් කිරීම සඳහා අවශ්‍ය පහසුකම් ආපදා කළමනාකරණ මධ්‍යස්ථානය මගින් සැලසීමට අවශ්‍ය පියවර ගෙන ඇති බව ශ්‍රී ලංකා විභාග දෙපාර්තමේන්තුව පවසනවා.

ඒ අනුව, විභාග පැවැත්වෙන දිනයන් හිදී අපේක්ෂකයින් යම් ආපදා තත්ත්වයකට මුහුණ දී ඇත්නම්, ආපදා කළමනාකරණ මධ්‍යස්ථානයේ හදිසි ඇමතුම් අංක 117 හෝ ශ්‍රී ලංකා විභාග දෙපාර්තමේන්තුවේ ක්ෂණික ඇමතුම් අංකය 1911 ඇමතීමෙන් දැනුම් දිය හැකි බවයි විභාග කොමසාරිස් ජනරාල් ඒ.කේ.එස්. ඉන්දිකා කුමාරි ලියනගේ සඳහන් කරන්නේ.

මේ අතර, මහනුවර කඩුගන්නාව ප්‍රදේශයේ ඇති වූ ආපදා තත්ත්වයත් සමඟ අවහිරතාවන්ට මුහුණ දී ඇති උසස් පෙළ විභාග අපේක්ෂකයින් හට අදාළ විකල්ප මාර්ග හරහා සිය විභාග මධ්‍යස්ථාන වෙත ගමන් කිරීමට ආපදා කළමනාකරණ මධ්‍යස්ථානය, ශ්‍රී ලංකා ගමනාගමන මණ්ඩලය සම්බන්ධීකරණයෙන් විශේෂ ප්‍රවාහන සැලැස්මක් ක්‍රියාත්මක කිරීමට පියවර ගෙන තිබෙනවා.

අයහපත් කාලගුණික තත්ත්වය පවතින කාලය තුළ විභාග මධ්‍යස්ථාන වෙත කල් වේලා ඇතිව පැමිණීමට සැලසුම් කර ගන්නා ලෙසයි විභාග කොමසාරිස් ජනරාල් ඒ.කේ.එස්. ඉන්දිකා කුමාරි ලියනගේ වැඩිදුරටත් සිසුන්ගෙන් ඉල්ලා සිටින්නේ.

