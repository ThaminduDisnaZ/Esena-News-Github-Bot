---
title: "මාලිමා මන්ත්‍රී ශාන්ත පද්මකුමාර තමන්ට පහරදුන් බවට පොලිස් නිලධාරියෙක්ගෙන් චෝදනාවක්"
date: 2025-12-21 20:00:42
---

# මාලිමා මන්ත්‍රී ශාන්ත පද්මකුමාර තමන්ට පහරදුන් බවට පොලිස් නිලධාරියෙක්ගෙන් චෝදනාවක්

![Thumbnail](https://helakuru.sgp1.cdn.digitaloceanspaces.com/esana/images/lib/shantha-iop.jpg)

ජාතික ජන බලවේගයේ රත්නපුර දිස්ත්‍රික් පාර්ලිමේන්තු මන්ත්‍රී ශාන්ත පද්මකුමාර තමන්ට පහරදුන් බවට සුසන්ත හෙට්ටිආරච්චි නමැති පොලිස් නිලධාරියෙක් විසින් චෝදනා එල්ල කර තිබෙනවා.

ඒ අනුව අදාළ පොලිස් නිලධාරියා විසින් රත්නපුර දිස්ත්‍රික් පාර්ලිමේන්තු මන්ත්‍රී ශාන්ත පද්මකුමාරගේ මාමණ්ඩියගේ ඉඩමක ගංජා වැටලීමක් පසුගියදා සිදු කර ඇති අතර, එම සිදුවීම පදනම් කර ගනිමින් මෙම පහරදීම සිදු වූ බවයි පොලිස් නිලධාරියා සඳහන් කරන්නේ.

රාජකාරිය නිමවා එමින් සිටි අවස්ථාවේ මන්ත්‍රීවරයාගේ කැබ් රථය නවත්වා තිබී ඇති අතර, එම ස්ථානයේදී යම් බහින්බස් වීමක් සිදු ව යළිත් ටික දුරක් ගිය පසු කැබ් රථය පාර හරහා නවත්වා තමන්ට පහරදුන් බවයි ඔහු සඳහන් කරන්නේ.

මේ වන විට අදාළ පොලිස් නිලධාරියා ඇඹිලිපිටිය මූලික රෝහලේ අංක 01 වාට්ටුවේ ප්‍රතිකාර ලබමින් සිටින බවයි වාර්තා වන්නේ.

මේ සම්බන්ධයෙන් අදහස් දක්වමින් පොලිස් මාධ්‍ය ප්‍රකාශක සහකාර පොලිස් අධිකාරී එෆ්.යු. වුට්ලර් සඳහන් කළේ මේ සම්බන්ධයෙන් විමර්ශනයක් ආරම්භ කර ඇති බවයි.

