---
title: "2026 වර්ෂයේ විදේශ රැකියා සඳහා ශ්‍රී ලාංකිකයන් 310,000 ක පිරිසක් පිටත් කිරීමට ඉලක්ක කරයි"
date: 2026-01-28 11:25:00
---

# 2026 වර්ෂයේ විදේශ රැකියා සඳහා ශ්‍රී ලාංකිකයන් 310,000 ක පිරිසක් පිටත් කිරීමට ඉලක්ක කරයි

![Thumbnail](https://helakuru.sgp1.cdn.digitaloceanspaces.com/esana/images/lib/foreign-employment-bureau.jpg)

2026 වර්ෂයේ විදේශ රැකියා සඳහා ශ්‍රී ලාංකික ශ්‍රමිකයන් 310,000 ක පිරිසක් පිටත් කිරීමට ඉලක්ක කර ඇති බව ශ්‍රී ලංකා විදේශ සේවා නියුක්ති කාර්යාංශය පවසනවා.

ඒ අනුව එම පිරිසගෙන් වැඩිම පිරිසක් වූ 77,500 ක් කුවේට් රාජ්‍යයේ රැකියා සඳහා ඉල්ලීම් කර ඇති අතර, එක්සත් අරාබි එමීර් රාජ්‍යයට 63,500 ක්, කටාර් රාජ්‍යයට 44,000 ක්, සෞදි අරාබියට 31,000 ක් සහ වෙනත් රටවල් 17 ක් සඳහා මෙම ඉලක්ක ඉදිරිපත් කර තිබෙනවා.

එසේම රාජ්‍යයන් අතර අත්සන් කරන ලද විදේශ රැකියා අවබෝධතා ගිවිසුම් අනුව ක්‍රියාත්මක වැඩසටහන් යටතේ 2026 වර්ෂයේදී ඊශ්‍රායල රාජ්‍යයට 15,000 ක්, ජපන් රාජ්‍යයට 12,500 ක් සහ දකුණු කොරියාවට 6,000 ක් පිටත් කිරීමට සැලසුම් කර ඇති බවයි සඳහන් වන්නේ.

2025 වර්ෂයේදී 300,000 ක රැකියා ඉලක්ක කළ ද එම ඉලක්කය ඉක්මවා ශ්‍රී ලාංකික ශ්‍රමිකයන් 311,207 දෙනෙකු රැකියා සඳහා පිටත්ව ගොස් ඇති බවත්, එම වසරේ ඇමෙරිකානු ඩොලර් මිලියන 8,000 කට වැඩි විගමනික ප්‍රේෂණ ශ්‍රී ලංකාවට ලැබී ඇති බවයි ශ්‍රී ලංකා විදේශ සේවා නියුක්ති කාර්යාංශය වැඩිදුරටත් ප්‍රකාශ කළේ.

