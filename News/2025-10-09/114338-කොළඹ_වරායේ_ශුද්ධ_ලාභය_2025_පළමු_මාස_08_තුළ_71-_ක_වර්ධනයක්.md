---
title: "කොළඹ වරායේ ශුද්ධ ලාභය 2025 පළමු මාස 08 තුළ 71% ක වර්ධනයක්"
date: 2025-10-09 13:00:00
---

# කොළඹ වරායේ ශුද්ධ ලාභය 2025 පළමු මාස 08 තුළ 71% ක වර්ධනයක්

![Thumbnail](https://helakuru.sgp1.cdn.digitaloceanspaces.com/esana/images/lib/portciticolombo-archived.jpg)

කොළඹ වරාය 2025 පළමු මාස 08 තුළ රුපියල් බිලියන 32.2 ක ශුද්ධ ලාභයක් උපයා ඇති බව ප්‍රවාහන, මහාමාර්ග, වරාය සහ සිවිල් ගුවන් සේවා අමාත්‍යාංශය පවසනවා.

2024 වසරේ පළමු මාස 08 තුළ උපයා ඇති ශුද්ධ ලාභය රුපියල් බිලියන 18.9 ක් වන අතර, 2024 වසරට සාපේක්ෂව 2025 වසරේ ශුද්ධ ලාභය වැඩිවීම රුපියල් බිලියන 13 ක් පමණ වන බවත්, එය ප්‍රතිශතයක් ලෙස 71% ක වර්ධනයක් බවයි සඳහන් වෙන්නේ.

2025 පළමු මාස 08 තුළ ඇස්තමේන්තුගත ලාභය රුපියල් බිලියන 21 ක් පමණ වන අතර, ඒ අනුව, ඇස්තමේන්තුගත ඉලක්කය ඉක්මවා වැඩිපුර රුපියල් බිලියන 11 ක් උපයා ගැනීමට සමත් වී තිබෙනවා.

අඛණ්ඩ සංවර්ධන ව්‍යාපෘති සහ සේවාව කාර්යක්ෂම කිරීමේ ප්‍රතිඵලයක් ලෙස, 2024 පළමු මාස 08 ට සාපේක්ෂව බහාලුම් හැසිරවීම 6%ක පමණ වර්ධනයක් පෙන්නුම් කරන අතර, නැගෙනහිර පර්යන්තය සහ ජය බහාලුම් පර්යන්තය වැනි ඉදිකිරීම් නිමවීමත් සමඟ, ඉදිරියේදී ධාරිතාව තවදුරටත් වර්ධනය කිරීමට බලාපොරොත්තු වන බවයි ශ්‍රී ලංකා වරාය අධිකාරිය වැඩිදුරටත් සඳහන් කර සිටින්නේ.

 

![Image](https://helakuru.sgp1.cdn.digitaloceanspaces.com/esana/images/68e74613f0ea1pdf_page_0.jpeg)

