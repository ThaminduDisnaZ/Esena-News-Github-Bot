---
title: "දුම්රිය දෙපාර්තමේන්තුවට නව එන්ජින් කට්ටල 05 ක් ආනයනය කිරීමට පියවර"
date: 2025-10-23 13:10:00
---

# දුම්රිය දෙපාර්තමේන්තුවට නව එන්ජින් කට්ටල 05 ක් ආනයනය කිරීමට පියවර

![Thumbnail](https://helakuru.sgp1.cdn.digitaloceanspaces.com/esana/images/lib/trainjaffna.jpg)

දුම්රිය දෙපාර්තමේන්තුව සඳහා නව එන්ජින් කට්ටල 05 ක් ආනයනය කිරීම සඳහා අවශ්‍ය ටෙන්ඩර් කටයුතු මේ වන විට ආරම්භ කර ඇති බව ප්‍රවාහන නියෝජ්‍ය අමාත්‍ය ප්‍රසන්න ගුණසිංහ පවසනවා.

මේ වන විට පවතින එන්ජින් කට්ටල අවුරුදු 40 - 50 පමණ පැරණි ඒවා බවත්, ඒවා අලුත්වැඩියා කළ ද නිතර නිතර ඒවායේ දෝෂ හට ගන්නා බවයි අද (23) පාර්ලිමේන්තුවේදී අදහස් දක්වමින් නියෝජ්‍ය අමාත්‍යවරයා ප්‍රකාශ කළේ.

නව දුම්රිය එන්ජින් කට්ටල ලංකාවේ දුම්රිය මාර්ග පද්ධතියට ගැලපෙන ලෙස සකස් කළ යුතු බැවින්, ඒ සඳහා සැලකිය යුතු කාලයක් ගත වන බව ද නියෝජ්‍ය අමාත්‍යවරයා ප්‍රකාශ කළා.

මේ අතර, නොවැම්බර් මාසය අවසන් වන විට දුම්රිය දෙපාර්තමේන්තුවට නව රියදුරන් 162 ක් බඳවා ගන්නා බවයි ප්‍රවාහන නියෝජ්‍ය අමාත්‍ය ප්‍රසන්න ගුණසිංහ වැඩිදුරටත් සඳහන් කර සිටියේ.

