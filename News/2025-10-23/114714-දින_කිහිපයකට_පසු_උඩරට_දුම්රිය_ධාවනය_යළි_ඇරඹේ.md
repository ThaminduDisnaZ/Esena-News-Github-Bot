---
title: "දින කිහිපයකට පසු උඩරට දුම්රිය ධාවනය යළි ඇරඹේ"
date: 2025-10-23 08:10:00
---

# දින කිහිපයකට පසු උඩරට දුම්රිය ධාවනය යළි ඇරඹේ

![Thumbnail](https://helakuru.sgp1.cdn.digitaloceanspaces.com/esana/images/lib/train-parcel.jpg)

අයහපත් කාලගුණික තත්ත්වය නිසා තාවකාලිකව ධාවනය නතර කර තිබුණු උඩරට දුම්රිය මාර්ගයේ ගමන්වාර කිහිපයක් අද (23) සිට යළිත් ධාවනයට එක් කිරීමට ශ්‍රී ලංකා දුම්රිය දෙපාර්තමේන්තුව කටයුතු කර තිබෙනවා.

මහනුවර සිට කොළඹ කොටුව සහ කොළඹ කොටුවේ සිට මහනුවර බලා ධාවනය වන දුම්රිය කිහිපයක් මෙලෙස යළි ධාවනයට එක් කර ඇති බවයි සඳහන් වන්නේ.

පසුගිය දිනවල පැවති අධික වර්ෂාව සමඟ ‘බලන’ හා ‘ඉහළ කෝට්ටේ’ දුම්රිය ස්ථාන අතර දුම්රිය මාර්ගය ස්ථාන අටකින් සහ කඩිගමුව හා ඉහළ කෝට්ටේ දුම්රිය ස්ථාන අතර මාර්ගය ස්ථාන දෙකකින් දුම්රිය මාර්ගය දෙපස භූමිය සෝදා යෑම සහ නාය යෑමක් සිදුවීම හේතුවෙන් පසුගිය 19 වැනි දින සිට උඩරට දුම්රිය ගමනාගමන කටයුතුවලට බාධා සිදු වී තිබුණා.

දුම්රිය දෙපාර්තමේන්තුවේ මාර්ග අංශයේ නිලධාරීන්ගේ හා යුද හමුදාවේ සහය ද ඇතිව එම මාර්ගය යළිත් ගමනාගමන කටයුතු අද සිට ආරම්භ කිරීමට මේ වන විට හැකි වී තිබෙනවා.

* පෙ.ව. 4.30 - මහනුවර සිට කොළඹ කොටුව

* පෙ.ව. 5.00 - මහනුවර සිට කොළඹ කොටුව

* පෙ.ව. 6.15 - මහනුවර සිට කොළඹ කොටුව

* පෙ.ව. 5.55 - කොළඹ කොටුව සිට බදුල්ල

යන දුම්රිය ධාවනයට එක් කර ඇත.

ඊට අමතරව පෙ.ව. 11.15 ට සහ දහවල් 12.35 ට මහනුවර සිට බදුල්ල බලා දුම්රිය 02 ක් ධාවනයට එක් කර තිබෙනවා.

