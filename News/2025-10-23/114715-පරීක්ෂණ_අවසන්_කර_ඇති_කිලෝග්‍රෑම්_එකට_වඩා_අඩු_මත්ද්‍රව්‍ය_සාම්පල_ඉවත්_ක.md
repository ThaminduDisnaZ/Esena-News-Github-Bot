---
title: "පරීක්ෂණ අවසන් කර ඇති කිලෝග්‍රෑම් එකට වඩා අඩු මත්ද්‍රව්‍ය සාම්පල ඉවත් කිරීමට අධිකරණ සේවා කොමිෂන් සභාවෙන් උපදෙස්"
date: 2025-10-23 08:55:00
---

# පරීක්ෂණ අවසන් කර ඇති කිලෝග්‍රෑම් එකට වඩා අඩු මත්ද්‍රව්‍ය සාම්පල ඉවත් කිරීමට අධිකරණ සේවා කොමිෂන් සභාවෙන් උපදෙස්

![Thumbnail](https://helakuru.sgp1.cdn.digitaloceanspaces.com/esana/images/lib/ice-drags[1].jpg)

රජයේ රස පරීක්ෂක දෙපාර්තමේන්තුවේ ගොඩගැසී ඇති කිලෝග්‍රෑම් එකට වඩා අඩු මත්ද්‍රව්‍ය සාම්පල ඉවත් කිරීමට අවශ්‍ය පියවර ගන්නා ලෙස අධිකරණ සේවා කොමිෂන් සභාව සියලු මහේස්ත්‍රාත්වරුන්ට දැනුම් දී තිබෙනවා.

1981 වර්ෂයේ සිට 2023 වර්ෂය දක්වා රජයේ රස පරීක්ෂක දෙපාර්තමේන්තුව වෙත යොමු කර ඇති, කිලෝග්‍රෑම් එකට අඩු, පරීක්ෂණ කටයුතු අවසන් කර ඇති මත්ද්‍රව්‍ය සාම්පල සම්බන්ධයෙන් වාර්තාවක් අධිකරණ අමාත්‍යාංශය විසින් අධිකරණ සේවා කොමිෂන් සභාව වෙත යොමු කර ඇති බවයි සඳහන් වන්නේ.

පරීක්ෂණ කටයුතු අවසන් වුව ද, රඳවා තබා ගෙන ඇති මෙම සාම්පල හේතුවෙන් රස පරීක්ෂක දෙපාර්තමේන්තුවේ ඉඩකඩ ප්‍රමාණවත් නොවීම මත ගබඩා පහසුකම් ලබාදීමට හැකියාවක් නොමැති වී ඇති බවයි අධිකරණ අමාත්‍යාංශය සඳහන් කරන්නේ.

පරීක්ෂණ අවසන් කර ඇති මත්ද්‍රව්‍ය සාම්පල රස පරීක්ෂක දෙපාර්තමේන්තුවෙන් ඉවත් කර ගැනීමට අවශ්‍ය කටයුතු සිදු කර දෙන ලෙස අධිකරණ අමාත්‍යාංශය විසින් අධිකරණ සේවා කොමිෂන් සභාවෙන් ඉල්ලීමක් කර ඇති අතර, එම ඉල්ලීම සලකා බලා අධිකරණ සේවා කොමිෂන් සභාව විසින් මෙම තීරණය ගෙන තිබෙනවා.

