---
title: "විදුලි ගාස්තුව වැඩි කරන්නේ මණ්ඩලයට අලුත් ගොඩනැගිල්ලක් ඉදි කිරීම වෙනුවෙන් බවට පාර්ශව රැසකින් ‍චෝදනා"
date: 2025-10-08 22:10:51
---

# විදුලි ගාස්තුව වැඩි කරන්නේ මණ්ඩලයට අලුත් ගොඩනැගිල්ලක් ඉදි කිරීම වෙනුවෙන් බවට පාර්ශව රැසකින් ‍චෝදනා

![Thumbnail](https://helakuru.sgp1.cdn.digitaloceanspaces.com/esana/images/lib/electrycity-new-thumb.jpg)

විදුලිබල මණ්ඩලය විදුලි ගාස්තු වැඩි කිරීමට සූදානම් වන්නේ මණ්ඩලය වෙනුවෙන් ඉදි කරන නව ගොඩනැගිල්ලක් සහ මණ්ඩලයේ ණය වාරික පියවීමේ අරමුණින් බව පාර්ශව රැසක් අද (08) පෙන්වාදී තිබෙනවා.

ඒ අනුව අද ලංකා විදුලිබල මණ්ඩලය විසින් විදුලි ගාස්තු සංශෝධනය සම්බන්ධයෙන් මහජන අදහස් විමසීමේ අවසන් දිනයට එක්වෙමින් පාර්ශව රැසක් මේ සම්බන්ධයෙන් චෝදනා කර සිටියා.

2025 වසරේ ජූනි මාසයේ සිට මිල සූත්‍රය ප්‍රකාශය පත්කර නොමැති බවත් විදුලිබල මණ්ඩලය විසින් ලබාගන්නා ඉන්ධන ලීටරයකට රුපියල් 10 ත් 12 ත් අතර මුදලක් සංස්ථාවට ගෙවන බවත් තෙල් සංස්ථාව හා විදුලිබල මණ්ඩලය ලාභ ලබන අතර ජනතාවට එම කරුමය ගෙවීමට සිදුව ඇති බවයි එහිදී අදහස් දැක්වූ පාර්ලිමේන්තු මන්ත්‍රී දයාසිරි ජයසේකර සඳහන් කළේ.

විදුලිබල මණ්ඩලයට ප්‍රධාන ගොඩනැගිල්ලක් ඉදිකිරීමට ඇස්තමේන්තුවක් සකස් කර ඇති අතර එයට කෝටි ගණනක් වෙන් කර ඇති බවත් එම මුදලද විදුලි ගාස්තුවට එක්කර ඇති අතර විදුලිබල මණ්ඩලයේ පැරණි කෝටි 783 ක ණය මුදලද මෙවර ගාස්තු සංශෝධනයට එක් කර ඇති බවයි මන්ත්‍රීවරයා වැඩිදුරටත් ප්‍රකාශ කළේ.

එසේම මෙහිදී අදහස් දැක්වූ පාර්ලිමේන්තු මන්ත්‍රී ආචාර්ය හර්ෂ ද සිල්වා සඳහන් කළේ, ලංකා විදුලිබල මණ්ඩලයට නව ගොඩනැගිල්ලක් අවශ්‍යවන්නේ ඇයිදැයි ගැටලුවක් මතුවන බවත් එලෙස ගොඩනැගිල්ලක් සාදනවා නම් එහි පිරිවැය විදුලි ගාස්තුවට එක් කිරීමද ගැටලුවක් බවයි.

පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජාගොඩ අදහස් දක්වමින් සඳහන් කළේ, ලංකා විදුලිබල මණ්ඩලය විසින් ඉදිරිපත් කර ඇති ගාස්තු ඉහළ දැමීමේ යෝජනාව අසත්‍ය කරුණු රැසකින් සමන්විත බවයි.

