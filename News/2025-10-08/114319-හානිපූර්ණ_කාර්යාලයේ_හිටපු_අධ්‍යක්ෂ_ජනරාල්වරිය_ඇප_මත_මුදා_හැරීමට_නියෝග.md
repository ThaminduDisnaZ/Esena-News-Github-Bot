---
title: "හානිපූර්ණ කාර්යාලයේ හිටපු අධ්‍යක්ෂ ජනරාල්වරිය ඇප මත මුදා හැරීමට නියෝග"
date: 2025-10-08 17:05:00
---

# හානිපූර්ණ කාර්යාලයේ හිටපු අධ්‍යක්ෂ ජනරාල්වරිය ඇප මත මුදා හැරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

අල්ලස් කොමිසම මගින් අත්අඩංගුවට ගත්, හානි පූර්ණ කාර්යාලයේ හිටපු වැඩ බලන අධ්‍යක්ෂ ජෙනරාල් හා වත්මන් අධිකරණ හා ජාතික ඒකාබද්ධතා අමාත්‍යංශයේ අතිරේක ලේකම්වරියක වන සේපාලිකා සමන් කුමාරි ඇප මත මුදා හරින ලෙස කොළඹ මහේස්ත්‍රාත් අධිකරණය විසින් නියෝග කර තිබෙනවා.

අල්ලස් කොමිසමේ නිලධාරීන් හා සැකකාරියගේ නීතිඥවරු ඉදිරිපත් කළ කරුණු සලකා බැලීමෙන් අනතුරුව, කොළඹ ප්‍රධාන මහේස්ත්‍රාත් අසංක එස්. බෝදරගම විසින් මෙම නියෝගය නිකුත් කර ඇති බවයි සඳහන් වන්නේ.

ඒ අනුව, අදාළ සැකකාරිය රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමට මහේස්ත්‍රාත්වරයා නියෝග කළ අතර, සාක්ෂිකරුවන්ට බලපෑම් කිරීමෙන් වළකින ලෙසත් නියම කර තිබෙනවා.

එමෙන්ම හානි පූර්ණ කාර්යාලයට අදාළ කටයුතුවලට සම්බන්ධ නොවන ලෙස මහේස්ත්‍රාත්වරයා විසින් සැකකාරියට නියෝග කළ අතර, සැකකාරිය හානි පූර්ණ කාර්යාලයේ කටයුතු වලට යෙදවීමට කටයුතු නොකරන ලෙසට අමාත්‍යංශ ලේකම්වරයාට නියම කර ඇති බවද සඳහන්.

සැකකාරිය දීර්ඝ කාලයක් රාජ්‍ය සේවයේ නිරත වීම සහ ඇය මෙම සිද්ධිය හරහා මූල්‍ය වාසියක් ලබා නොගැනීම යනාදී කාරණා සුවිශේෂී කරුණු ලෙස සැලකිල්ලට ගනිමින් මෙම ඇප නියෝගය ප්‍රකාශයට පත් කරන බවයි මහේස්ත්‍රාත්වරයා සඳහන් කර සිටියේ.

ඉන් අනතුරුව මෙම පැමිණිල්ල මේ මස 14 වැනිදා කැඳවීමට දින නියම කර තිබෙනවා.

හිටපු රාජ්‍ය අමාත්‍ය ශෂීන්ද්‍ර රාජපක්ෂට අයත් මහවැලි ඉඩමක ඉදිකර තිබූ ගොඩනැගිල්ලක් අරගලකරුවන් විසින් විනාශ කිරීමෙන් අනතුරුව, ඊට වන්දි වශයෙන් රුපියල් 8,850,000/- ක මුදලක් ගෙවීම සඳහා කුමන්ත්‍රණය කිරීම හා ආධාර අනුබලදීම සම්බන්ධයෙන් මෙම සැකකාරිය අල්ලස් කොමිසම විසින් අත්අඩංගුවට ගෙන තිබුණා.

