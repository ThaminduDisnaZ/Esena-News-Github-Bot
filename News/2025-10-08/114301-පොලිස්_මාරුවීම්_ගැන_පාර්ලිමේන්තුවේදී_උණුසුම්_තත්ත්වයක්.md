---
title: "පොලිස් මාරුවීම් ගැන පාර්ලිමේන්තුවේදී උණුසුම් තත්ත්වයක්"
date: 2025-10-08 12:15:00
---

# පොලිස් මාරුවීම් ගැන පාර්ලිමේන්තුවේදී උණුසුම් තත්ත්වයක්

![Thumbnail](https://helakuru.sgp1.cdn.digitaloceanspaces.com/esana/images/lib/parliment-new-01[1].jpg)

පොලිස් මාරුවීම් සම්බන්ධයෙන් අද (08) දින පාර්ලිමේන්තුවේදී උණුසුම් තත්ත්වයක් ඇති වුණා.

පොලිස් මාරුවීම්, පොලිස් කොමිසමෙන් පිට පොලිස්පතිවරයාට ලබාදීමේ ක්‍රියාවලියක් සිදුවන බවත්, එසේ නොකරන ලෙසත් අද පාර්ලිමේන්තුව රැස්වූ අවස්ථාවේදී විපක්ෂයේ ප්‍රධාන සංවිධායක ගයන්ත කරුණාතිලක ආණ්ඩු පක්ෂයෙන් ඉල්ලා සිටියා.

අනතුරුව නැගී සිටි දයාසිරි ජයසේකර මන්ත්‍රීවරයා ප්‍රකාශ කළේ 2017 වර්ෂයේ සිට පොලිස් කොමිසම මගින් මාරුවීම් දිගටම සිදුවන බවත්, මේ අවස්ථාවේ එය පොලිස්පතිවරයා වෙත පැවරීම නොකළ යුත්තක් බවයි.

මේ වන විට පොලිස් ස්ථානාධිපතිවරු 32 ක් හා ජ්‍යෙෂ්ඨ නියෝජ්‍ය පොලිස්පතිවරු කිහිපදෙනෙක්ම පොලිස් කොමිසමට පරිබාහිරව මාරු කර ඇති බවද ඔහු ප්‍රකාශ කළා.

පොලිස් කොමිසමේ ප්‍රධාන අරමුණ වී තිබෙන්නේ නිර්දේශපාලනීකරණය නිසා, පොලිස් කොමිසම ආණ්ඩුවේ රූකඩයක් හෝ පඹයෙක් කිරීම නොකරන ලෙසයි මෙහිදී අදහස් දැක්වූ විපක්ෂ නායක සජිත් ප්‍රේමදාස සඳහන් කළේ‍. 

ඊට පිළිතුරු ලබාදෙමින් ආණ්ඩු පක්ෂයේ ප්‍රධාන සංවිධායක වෛද්‍ය නලින්ද ජයතිස්ස ප්‍රකාශ කළේ, පොලිස් කොමිසමට අනුව මෙම මාරුවීම් සිදුවන බවත්, පොලිස් කොමිසම කැමැත්තෙන් සමහර කරුණු පොලිස්පතිවරයාට ලබා දී ඇති බවයි.

එහිදී පොලිස් කොමිසමට අභියාචනා භාරදීමට හැකියාව පවතින බවද අමාත්‍යවරයා පෙන්වා දුන්නා.

