---
title: "උසස් අධ්‍යාපන ජාතික ප්‍රතිපත්තිය සම්පාදනය සඳහා සිසු අදහස් විමසීම අධ්‍යාපන අමාත්‍යාංශයේදී"
date: 2025-12-19 13:15:00
---

# උසස් අධ්‍යාපන ජාතික ප්‍රතිපත්තිය සම්පාදනය සඳහා සිසු අදහස් විමසීම අධ්‍යාපන අමාත්‍යාංශයේදී

![Thumbnail](https://helakuru.sgp1.cdn.digitaloceanspaces.com/esana/images/lib/educa-iop.jpg)

උසස් අධ්‍යාපන ජාතික ප්‍රතිපත්තිය සම්පාදනය කිරීම සඳහා විශ්වවිද්‍යාල විද්‍යාර්ථීන්ගේ යෝජනා සහ අදහස් ලබා ගැනීමේ විශේෂ වැඩසටහනක් ඊයේ (18) ඉසුරුපාය අධ්‍යාපන අමාත්‍යාංශ පරිශ්‍රයේදී පවත්වා තිබෙනවා.

විශ්වවිද්‍යාල ප්‍රතිපාදන කොමිෂන් සභාව යටතේ ක්‍රියාත්මක වන විශ්වවිද්‍යාල, අධ්‍යාපන අමාත්‍යාංශය යටතේ ඇති උසස් අධ්‍යාපන ආයතන සහ වෘත්තීය අධ්‍යාපන ආයතනයන් හි ශිෂ්‍ය සංගම් නියෝජිතයන් මේ සඳහා සහභාගි වූ අතර, උසස් අධ්‍යාපන ජාතික ප්‍රතිපත්තිය සම්පාදනය සඳහා පත් කර ඇති කමිටුවේ සම සභාපති ජ්‍යෙෂ්ඨ මහාචාර්ය නිලන්ති ද සිල්වාගේ ප්‍රධානත්වයෙන් එම වැඩසටහන පැවැත්වුණු බවයි සඳහන් වන්නේ.

ජාතික අධ්‍යාපන පරිවර්තනයක් උදෙසා, ශ්‍රී ලාංකික උසස් අධ්‍යාපන ක්ෂේත්‍රය තුළ ප්‍රතිසංස්කරණ සිදු කිරීම මෙන්ම ගෝලීය තාක්ෂණික, දේශපාලනික, සමාජ සහ ආර්ථික ක්ෂේත්‍රවල සිදුවන ශීඝ්‍ර වෙනස්කම්වලට ගැළපෙන, අනාගත අභියෝගයන්ට විසඳුම් සෙවිය හැකි නිපුණතාවන්ගෙන් යුත් මානව සම්පතක් නිර්මාණය කිරීම මෙම සමස්ත ක්‍රියාවලියේ අරමුණ බවයි අධ්‍යාපන අමාත්‍යාංශය සඳහන් කරන්නේ.

විවිධ විශ්වවිද්‍යාල නියෝජනය කරමින් ශිෂ්‍ය නියෝජිතයන් බොහෝ ප්‍රමාණයක් උසස් අධ්‍යාපන ප්‍රතිපත්තියට අදාළව සහ අවධානයට යොමු විය යුතු වෙනත් ක්ෂේත්‍ර සම්බන්ධයෙන් මෙහිදී අදහස් පළ කර ඇති බව වැඩිදුරටත් සඳහන්.

