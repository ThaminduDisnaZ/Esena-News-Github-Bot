---
title: "GovPay හරහා සිදුකළ ඩිජිටල් ගෙවීම් රුපියල් බිලියන 02 ඉක්මවයි"
date: 2025-12-19 15:27:05
---

# GovPay හරහා සිදුකළ ඩිජිටල් ගෙවීම් රුපියල් බිලියන 02 ඉක්මවයි

![Thumbnail](https://helakuru.sgp1.cdn.digitaloceanspaces.com/esana/images/lib/govpay-new.jpg)

2025 වසර නිමාවට පත් වනවිට ශ්‍රී ලංකාවේ රාජ්‍ය ඩිජිටල් ගෙවීම් වේදිකාව වන GovPay හරහා රුපියල් බිලියන 02 කට අධික සමස්ත ගනුදෙනු වටිනාකමක් සිදුවී තිබෙනවා.

ඒ අනුව, අවසන් රුපියල් බිලියනයක අගය දින 45 ක් වැනි කෙටි කාලයක් තුළදී වාර්තා වීම සුවිශේෂී කාරණයක් වන බවයි දැක්වෙන්නේ.

2025 පෙබරවාරි 07 දින ආරම්භ කළ මෙම GovPay ඩිජිටල් ගෙවීම් වේදිකාව හරහා මේ දක්වා ඩිජිටල් ගනුදෙනු 69,000 කට අධික සංඛ්‍යාවක් සිදුකර ඇති අතර, රජයේ ආයතන 215 කට අයත් රාජ්‍ය සේවාවන් 3,372 ක් සඳහා මේ වන විට ගෙවීම් කළ හැකියි.

2025 අප්‍රේල් 10 දින සිට මාර්ගගත රථවාහන දඩ ගෙවීමේ ක්‍රමය හඳුන්වා දුන් අතර, ඒ හරහා ගනුදෙනු 50,000 කට අධික සංඛ්‍යාවකින් රුපියල් මිලියන 66 කට වැඩි ආදායමක් මේ වනවිට උත්පාදනය කර ඇති බවයි සඳහන් වන්නේ.

මීට අමතරව, 2025 නොවැම්බර් මස ඇති වූ ආපදා තත්ත්වයන් හමුවේ Rebuild Sri Lanka අරමුදල සඳහා රුපියල් මිලියන 14 කට ආසන්න මුදලක් රැස් කිරීමට ද මෙම GovPay වේදිකාව දායක වී තිබෙන බවයි වැඩිදුරටත් දැක්වෙන්නේ.

 

![Image](https://helakuru.sgp1.cdn.digitaloceanspaces.com/esana/images/69451c2cad9a4pdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/69451c2cbe589pdf_page_1.jpeg)

