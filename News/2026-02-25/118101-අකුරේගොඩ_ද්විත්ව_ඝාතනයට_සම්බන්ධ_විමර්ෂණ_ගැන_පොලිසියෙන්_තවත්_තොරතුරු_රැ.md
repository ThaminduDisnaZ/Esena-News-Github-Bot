---
title: "අකුරේගොඩ ද්විත්ව ඝාතනයට සම්බන්ධ විමර්ෂණ ගැන පොලිසියෙන් තවත් තොරතුරු රැසක් හෙළි කරයි"
date: 2026-02-25 15:37:35
---

# අකුරේගොඩ ද්විත්ව ඝාතනයට සම්බන්ධ විමර්ෂණ ගැන පොලිසියෙන් තවත් තොරතුරු රැසක් හෙළි කරයි

![Thumbnail](https://helakuru.sgp1.cdn.digitaloceanspaces.com/esana/images/lib/sajeewa-medawatta.jpg)

අකුරේගොඩ ප්‍රදේශයේදී නීතිඥවරයෙකු සහ ඔහුගේ බිරිඳ වෙඩි තබා ඝාතනය කිරීමේ සිද්ධියට අදාළව මේ වන විට කරුණු රැසක් අනාවරණය කර ගැනීමට හැකි වී ඇති බව බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති සජීව මැදවත්ත පවසනවා.

මෙය යම් කල්ලියක් මගින් ඉතා සංවිධානාත්මකව මෙහෙය වූ අපරාධයක් බවයි පොලිස් මාධ්‍ය කොට්ඨාසයේ අද (25) පැවති විශේෂ මාධ්‍ය හමුවකට එක්වෙමින් ඔහු වැඩිදුරටත් සඳහන් කළේ.

මෙය පොලීසියට ඉතාම අවම තොරතුරු ඇතිව විසඳීමට ලැබුණු අපරාධයක් බවත්, ඔවුන් විවිධ ක්‍රම භාවිතා කර තිබුණු බවත්,'කාර් රථයකින් පැමිණ වෙඩි තබා ග‍ොස් ඇත' යන තොරතුර පමණක් පොලීසියට ලැබී තිබුණු බවත් ඔහු පවසා සිටියා.

මෙම අපරාධයට වාහන 04 ක් යොදාගෙන ඇති බවත්, ඒ හතරම අත්අඩංගුවට ගත් බවත්, එයින් එක් වාහනයක් ගිනි තබා තිබුණා බවත්, එය පැදවූ රියදුරා හැරුණු කොට අනෙක් සියලු දෙනාම අත්අඩංගුවට ගෙන ඇති බවයි ජ්‍යේෂ්ඨ නියෝජ්‍ය පොලිස්පතිවරයා පැවසුවේ.

ඊයේ (25) මොනරාගලදී අත්අඩංගුවට ගත් වෙඩික්කරු සමග, මේ වන විට වෙඩික්කරුවන් දෙදෙනාම අත්අඩංගුවට ගෙන ඇති බව ද, එයින් එක් වෙඩික්කරුවෙක් අත්අඩංගුවට ගැනීමට මහජන සහාය පැතූ බවද, මාධ්‍ය ආයතන මගින් ලබාදුන් ප්‍රචාරණය හා මහජනතාව ලබාදුන් තොරතුරු මත එම සැකකරු අත්ඩංගුවට ගැනීමට හැකිවූ බවද ජ්‍යේෂ්ඨ නියෝජ්‍ය පොලිස්පතිවරයා සඳහන් කළා.

වෙඩි තැබීමට යොදාගත් ගිනි අවි දෙක සහ ප්‍රධාන සැකකරු ද හඳුනාගෙන ඇති බවයි බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති සජීව මැදවත්ත වැඩිදුරටත් පවසා සිටියේ.

