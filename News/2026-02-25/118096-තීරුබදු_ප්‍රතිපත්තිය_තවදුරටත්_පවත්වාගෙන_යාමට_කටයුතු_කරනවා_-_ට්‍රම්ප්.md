---
title: "තීරුබදු ප්‍රතිපත්තිය තවදුරටත් පවත්වාගෙන යාමට කටයුතු කරනවා - ට්‍රම්ප්"
date: 2026-02-25 13:45:00
---

# තීරුබදු ප්‍රතිපත්තිය තවදුරටත් පවත්වාගෙන යාමට කටයුතු කරනවා - ට්‍රම්ප්

![Thumbnail](https://helakuru.sgp1.cdn.digitaloceanspaces.com/esana/images/lib/tramp-2026-lk.jpg)

අමෙරිකානු ඉතිහාසයේ දැවැන්තම ආර්ථික පිම්ම ලබා ගැනීමට තම රජය හඳුන්වා දුන් තීරුබදු ප්‍රතිපත්තිය සෘජුවම දායක වූ බව ජනාධිපති ඩොනල්ඩ් ට්‍රම්ප් පවසනවා.

ඒ අනුව, දශක ගණනාවක් තිස්සේ ඇමෙරිකාව සූරා කෑ රටවල් දැන් ඇමෙරිකාවට ඩොලර් බිලියන ගණනින් මුදල් ගෙවන බවත්, එමඟින් උද්ධමනයකින් තොරව ඉහළ ආර්ථික වර්ධනයක් අත්කර ගැනීමට හැකි වූ බවත් ‘State of the Union’ දේශනය සිදු කරමින් ට්‍රම්ප් සඳහන් කළා.

නොබෙල් ත්‍යාගලාභී ආර්ථික විද්‍යාඥයන් 22 දෙනකුගේ අනාවැකි වැරදි බව ඔප්පු කරමින් තමා නිවැරදි තීන්දුව ගත් බවත්, යුද ගැටුම් නිරාකරණය කිරීම සඳහා ද මෙම තීරුබදු බලපෑම් සහගත මෙවලමක් වූ බවත්, එම තර්ජනය නොමැතිව බොහෝ සාම ගිවිසුම්වලට එළඹීමට නොහැකි වනු ඇති බවත් අමෙරිකානු ජනාධිපතිවරයා ප්‍රකාශ කළා.

පසුගියදා අභියෝගයට ලක් වූ ශ්‍රේෂ්ඨාධිකරණ තීන්දුව පිළිබඳව අදහස් දක්වමින් අමෙරිකානු ජනාධිපතිවරයා ප්‍රකාශ කළේ, එම තීන්දුව අවාසනාවන්ත වුව ද, විදේශ රටවල් සමග දැනටමත් ඇති කරගෙන තිබෙන ගිවිසුම්වල රැඳී සිටීමට කැමැත්ත පළ කර ඇති බවත්, කොංග්‍රස් මණ්ඩලයේ අනුමැතියකින් තොරව ක්‍රියාත්මක කළ හැකි, කාලය විසින් පරීක්ෂාවට ලක් කරන ලද විකල්ප නීතිමය ක්‍රමවේද හරහා මෙම බදු ප්‍රතිපත්තිය තවදුරටත් ශක්තිමත්ව ඉදිරියට ගෙන යාමට කටයුතු කරන බවයි.

