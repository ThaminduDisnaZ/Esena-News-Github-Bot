---
title: "ශ්‍රී ලංකා හමුදාවට සහ එහි බුද්ධි අංශයට අද දැඩි ගැටලුකාරී දිනයක් වෙලා - අලි සබ්රි"
date: 2026-02-25 19:40:00
---

# ශ්‍රී ලංකා හමුදාවට සහ එහි බුද්ධි අංශයට අද දැඩි ගැටලුකාරී දිනයක් වෙලා - අලි සබ්රි

![Thumbnail](https://helakuru.sgp1.cdn.digitaloceanspaces.com/esana/images/lib/ali-sabry-new-1.jpg)

ශ්‍රී ලංකා හමුදාවට සහ එහි බුද්ධි අංශයට අද දැඩි ගැටලුකාරී දිනයක් වී ඇති බව හිටපු විදේශ කටයුතු සහ අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය අලි සබ්රි පවසනවා.

ඒ අනුව, ශ්‍රී ලංකා යුද හමුදාවේ සහ බුද්ධි අංශයේ ප්‍රමුඛ නිලධාරියකු වන මේජර් ජෙනරල් සුරේෂ් සලේ අත්අඩංගුවට ගැනීම සම්බන්ධයෙන් මේ වන විට සමාජය තුළ දැඩි කතාබහක් නිර්මාණය වී තිබෙන බවයි සිය X ගිණුමේ සටහනක් තබමින් ඔහු සඳහන් කරන්නේ.

එල්.ටී.ටී.ඊ. බුද්ධි ජාලය විනාශ කිරීම, තමිල් සෙල්වන් වැනි නායකයන් ඉලක්ක කළ මෙහෙයුම් සහ 'කේ. පී.' අත්අඩංගුවට ගැනීම වැනි තීරණාත්මක මෙහෙයුම්වලදී ප්‍රමුඛ කාර්යභාරයක් ඉටු කළ නිලධාරියකු මෙලෙස අත්අඩංගුවට පත්වීම ජාතික ආරක්ෂාව සම්බන්ධයෙන් බරපතළ ගැටලුවක් බව ද ඔහු පෙන්වා දෙනවා.

රට වෙනුවෙන් ජීවිතය පරදුවට තබා කටයුතු කළ නිලධාරීන්, සාක්ෂි මත පදනම් වූ ක්‍රියාවලියකට වඩා දේශපාලන න්‍යාය පත්‍රයන්ට අනුව දඩයම් කෙරෙන බවට චෝදනා එල්ල වන බවත්, නීතිය හමුවේ වගවීම අත්‍යවශ්‍ය වුව ද, එය ආයතනික ගෞරවය සහ සාධාරණත්වය සුරකින ආකාරයෙන් සිදු විය යුතු බවයි ඔහු වැඩිදුරටත් පෙන්වා දෙන්නේ.

 

![Image](https://helakuru.sgp1.cdn.digitaloceanspaces.com/esana/images/699eddc38a640pdf_page_0.jpeg)

