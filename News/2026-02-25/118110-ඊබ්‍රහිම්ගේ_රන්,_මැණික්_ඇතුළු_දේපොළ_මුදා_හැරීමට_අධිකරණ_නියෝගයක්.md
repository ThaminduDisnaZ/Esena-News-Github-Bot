---
title: "ඊබ්‍රහිම්ගේ රන්, මැණික් ඇතුළු දේපොළ මුදා හැරීමට අධිකරණ නියෝගයක්"
date: 2026-02-25 18:55:00
---

# ඊබ්‍රහිම්ගේ රන්, මැණික් ඇතුළු දේපොළ මුදා හැරීමට අධිකරණ නියෝගයක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

පාස්කු ඉරු දින ප්‍රහාර මාලාව සිදු වූ අවස්ථාවේ බෝම්බ ප්‍රහාරයක් සිදු වූ දෙමටගොඩ, මහවිල ගාඩ්න්ස් හි නිවසේ පදිංචිව සිටි දෙවැනි සැකකාර ඊබ්‍රහිම් ඉල්හාම් අහමඩ් යන අයගේ නිවසේ තිබියදී අපරාධ පරීක්ෂණ දෙපාර්තමේන්තුව අත්අඩංගුවට ගත් රන් භාණ්ඩ, මැණික් ඇතුළු දේපොළ, ඔහුගේ සහෝදරයා වන ඉෆ්ලාල් අහමඩ් යන අයට සතියක් තුළ මුදා හරින ලෙස කොටුව මහේස්ත්‍රාත් ඉසුරු නෙත්තිකුමාර අද (25) අපරාධ පරීක්ෂණ දෙපාර්තමේන්තුවට නියෝග කර තිබෙනවා.

මෙම රන් භාණ්ඩ තමන්ට අයත් බවට, පාස්කු ඉරිදා කොළඹ ෂැංග්‍රිලා හෝටලයට බෝම්බ ප්‍රහාරයක් සිදු කරමින් මියගිය ඊබ්‍රහිම් ඉල්හාම් අහමඩ්, දෙමටගොඩ නිවසේ පිපිරී ගිය බෝම්බයෙන් මියගිය ඉන්ෂාෆ් අහමඩ් යන දෙදෙනාගේ සොහොයුරු සහ එම නිවසේදීම මියගිය ඉන්ෂාෆ් අහමඩ්ගේ බිරිඳ වන ජිෆ්රි ෆාතිමා යන අයගේ මස්සිනා වන ඉෆ්ලාල් අහමඩ් විසින් නීතිඥවරයකු මාර්ගයෙන් සිදු කරන ලද ඉල්ලීමක් සලකා බලමින් මහේස්ත්‍රාත්වරයා මෙම නියෝගය සිදු කර තිබෙනවා.

පූර්වගාමී මහේස්ත්‍රාත්වරයකු සිදු කළ නියෝගයක් සම්බන්ධයෙන් තවත් විනිසුරුවරියක ඒ පිළිබඳ වාර්තාවක් කැඳවන ලෙස අපරාධ පරීක්ෂණ දෙපාර්තමේන්තුවට නියෝග කර ඇතත්, එම නියෝගය ද නොසලකා හැර අපරාධ පරීක්ෂණ දෙපාර්තමේන්තුව කටයුතු කර ඇති බව සඳහන් කරමින් සතියක් තුළ එකී භාණ්ඩ මුදා හරින ලෙසට මෙලෙස නියෝග කෙරුණා.

එම භාණ්ඩ මේ වන විට මහ බැංකුවේ සුරක්ෂිතාගාරයේ තැන්පත් කර ඇති බව අපරාධ පරීක්ෂණ දෙපාර්තමේන්තුව අධිකරණයට දන්වමින් ඒ සඳහා සාධාරණ කාලයක් ලබා දෙන ලෙස ඉල්ලා සිටි අතර, එහිදී මහේස්ත්‍රාත්වරයා අවධාරණය කළේ මෙම භාණ්ඩ සතියක් තුළ මුදා හැරිය යුතු බවයි.

