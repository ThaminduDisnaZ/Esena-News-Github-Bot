---
title: "ගෑස් හිඟයක් ඇතිවන බව පෙන්වමින්, විපක්ෂය අනියත බියක් මවාපෑමට උත්සාහ ගන්නවා - විජිත හේරත්"
date: 2025-12-18 17:10:00
---

# ගෑස් හිඟයක් ඇතිවන බව පෙන්වමින්, විපක්ෂය අනියත බියක් මවාපෑමට උත්සාහ ගන්නවා - විජිත හේරත්

![Thumbnail](https://helakuru.sgp1.cdn.digitaloceanspaces.com/esana/images/lib/vijitha-herath-parliment-net.jpg)

ගෑස් හිඟයක් ඇතිවන බව පෙන්වමින්, විපක්ෂය සමාජය ඉදිරියේ අනියත බියක් මවාපෑමට උත්සාහ ගන්නා බව අමාත්‍ය විජිත හේරත් පවසනවා.

කිසිසේත්ම අනාගතයේදී ගෑස් හිඟයක් රට තුළ ඇති නොවන බවයි අද (18) පැවති පාර්ලිමේන්තු සැසිවාරයට එක්වෙමින් අමාත්‍යවරයා සඳහන් ක‍ළේ.

ගෑස් ආනයනය සඳහා නව සමාගමක් ටෙන්ඩර් පටිපාටිය ඔස්සේ තෝරාගත් බවද, ඒ සමාගම සමග ගිවිසුම් අත්සන් කර ඇති බවද, ඒ අනුව එම සමාගමේ පළමු ගෑස් නැව ජනවාරි 05 වැනිදා වනවිට දිවයිනට පැමිණෙනු ඇති බවද අමාත්‍යවරයා මෙහිදී කියා සිටියා.

නව සමාගමට ගෑස් ටෙන්ඩරය ලබාදීම හේතුවෙන් මාර්තු මාසය වනවිට මෙරට තුළ ගෑස් හිඟයක් ඇති වන බවට අද (18) උදෑසන පාර්ලිමේන්තුවේ දී ප්‍රකාශයක් සිදු කරමින් පාර්ලිමේන්තු මන්ත්‍රී චාමර සම්පත් දසනායක ආණ්ඩුවට චෝදනා කර සිටියා.

