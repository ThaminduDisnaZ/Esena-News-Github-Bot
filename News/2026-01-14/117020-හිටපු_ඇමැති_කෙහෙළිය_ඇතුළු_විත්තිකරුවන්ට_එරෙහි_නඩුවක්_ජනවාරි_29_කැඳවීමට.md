---
title: "හිටපු ඇමැති කෙහෙළිය ඇතුළු විත්තිකරුවන්ට එරෙහි නඩුවක් ජනවාරි 29 කැඳවීමට නියෝග"
date: 2026-01-14 16:10:00
---

# හිටපු ඇමැති කෙහෙළිය ඇතුළු විත්තිකරුවන්ට එරෙහි නඩුවක් ජනවාරි 29 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/keheliya-rambukwalla-new-image.jpg)

මුදල් විශුද්ධිකරණය වැළැක්වීමේ පනත යටතේ හිටපු අමාත්‍ය කෙහෙළිය රඹුක්වැල්ල, ඔහුගේ පුත් රමිත් රඹුක්වැල්ල, දියණිය ඇතුළු විත්තිකරුවන් හතර දෙනකුට එරෙහිව ගොනු කර තිබූ නඩුව ජනවාරි මස 29 වැනිදා යළි කැඳවන ලෙස කොළඹ මහාධිකරණය නියෝග කර තිබෙනවා.

එම නඩුව අද (14) කොළඹ මහාධිකරණ විනිසුරු මොහොමඩ් මිහාල් ඉදිරියේ කැඳවනු ලැබූ අවස්ථාවේදී විත්තිකරුවන් වෙනුවෙන් පෙනී සිටි නීතිඥ කාංචන රත්වත්තේ අධිකරණය හමුවේ ඉල්ලීම් කරමින් මෙම නඩුවට අදාළව බැංකු ලේඛන වාර්තා මෙතෙක් විත්තිය වෙත ලබාදී නොමැති බවට සඳහන් කළා.

ඒ අනුව, අදාළ වාර්තා විත්තිය වෙත ලබාදීමට පියවර ගන්නා ලෙස විනිසුරුවරයා අල්ලස් කොමිසමේ නීතිඥවරියට දැනුම් දුන් අතර, ඉන් අනතුරුව අදාළ නඩුව යළි එළැඹෙන 29 වැනිදා කැඳවන ලෙස නියම කර තිබෙනවා.

මෙම නඩුවේ විත්තිකරුවන් ලෙස කෙහෙළිය රඹුක්වැල්ල, ඔහුගේ පුත් රමිත රඹුක්වැල්ල, දියණිය වන අමාලි නයනිකා රඹුක්වැල්ල සහ ඔවුන්ගේ සේවිකාවක වන නිපුණී ක්‍රිෂ්ණජිනා යන අය නම් කර තිබෙනවා.

