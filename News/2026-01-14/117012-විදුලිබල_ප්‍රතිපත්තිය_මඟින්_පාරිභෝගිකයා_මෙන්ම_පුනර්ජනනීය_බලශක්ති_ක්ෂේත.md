---
title: "විදුලිබල ප්‍රතිපත්තිය මඟින් පාරිභෝගිකයා මෙන්ම පුනර්ජනනීය බලශක්ති ක්ෂේත්‍රය ද පීඩනයට ලක්වෙලා - විපක්ෂ නායක"
date: 2026-01-14 14:55:00
---

# විදුලිබල ප්‍රතිපත්තිය මඟින් පාරිභෝගිකයා මෙන්ම පුනර්ජනනීය බලශක්ති ක්ෂේත්‍රය ද පීඩනයට ලක්වෙලා - විපක්ෂ නායක

![Thumbnail](https://helakuru.sgp1.cdn.digitaloceanspaces.com/esana/images/lib/sajith-premadasa[1].jpg)

ආණ්ඩුව විසින් යෝජනා කර ඇති විදුලි ප්‍රතිපත්තියෙන් පාරිභෝගිකයන්ට මෙන්ම පුනර්ජනනීය බලශක්ති අංශයට ද හානි කරන බව විපක්ෂ නායක සජිත් ප්‍රේමදාස පවසනවා.

එමඟින් අඩු ආදායම්ලාභීන් පීඩාවට පත් කරන බවයි සිය X ගිණුමෙහි සටහනක් තබමින් විපක්ෂ නායකවරයා සඳහන් කරන්නේ.

වීදි ලාම්පු සඳහා පාරිභෝගිකයන්ගෙන් මුදල් අය කිරීමට කරන යෝජනා සහ එක් ඒකකයක් රුපියල් 67 ක් වන පරිදි කාලය මත පදනම් වූ ගාස්තු ක්‍රමයක් (Time of Use method) පැනවීමට දරන උත්සාහය සැබවින්ම අසාධාරණ බවත්, පාරිභෝගිකයන් වීදි ලාම්පු සඳහා ගෙවීම ප්‍රතික්ෂේප කළහොත් එය නීතිය හා සාමය පවත්වාගෙන යාමට අහිතකර ලෙස බලපානු ඇති බවත් විපක්ෂ නායකවරයා පෙන්වා දෙනවා.

දිවා කාලයේදී පාරිභෝගිකයා භාවිතා කරන ඒකක ප්‍රමාණය මත පදනම්ව සූර්ය බලශක්ති උත්පාදකයන්ට ගෙවීම් කිරීම වැනි යෝජනා මහජන අදහස් විමසීමකට ලක් කළ යුතු අතර, රජය පොරොන්දු වූ පරිදි විදුලි මිල 33% කින් අඩු කළ යුතු බවද ඔහු පවසා තිබෙනවා.

එසේම විදුලි මිල 11.57% කින් වැඩි නොකර, පුනර්ජනනීය බලශක්ති ක්ෂේත්‍රයට උපරිම අයුරින් සහයෝගය දක්වමින්, තමන් කී දේ ක්‍රියාවෙන් පෙන්විය යුතු බවයි විපක්ෂ නායක සජිත් ප්‍රේමදාස වැඩිදුරටත් සඳහන් කරන්නේ.

අදාළ සටහන පහතින්.

 

![Image](https://helakuru.sgp1.cdn.digitaloceanspaces.com/esana/images/6967471ae207dpdf_page_0.jpeg)

