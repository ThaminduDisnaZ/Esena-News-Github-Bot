---
title: "අජිත් නිවාඩ් කබ්රාල් ඇතුළු පිරිසකට එරෙහි ග්‍රීක බැඳුම්කර නඩුව දෙසැම්බර් 17 කැඳවීමට නියෝග"
date: 2025-10-10 11:42:46
---

# අජිත් නිවාඩ් කබ්රාල් ඇතුළු පිරිසකට එරෙහි ග්‍රීක බැඳුම්කර නඩුව දෙසැම්බර් 17 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/ajith-niwad-archived.png)

හිටපු මහ බැංකු අධිපති අජිත් නිවාඩ් කබ්රාල් ඇතුළු විත්තිකරුවන් සිව් දෙනෙකුට එරෙහිව අල්ලස් කොමිසම විසින් ගොනු කර තිබෙන නඩුව දෙසැම්බර් 17 වැනිදා විභාගය සඳහා කැඳවන ලෙස කොළඹ මහාධිකරණය විසින් අද (10) නියෝග කර තිබෙනවා.

මෙම නඩුව අද කොළඹ මහාධිකරණ විනිසුරු මොහොමඩ් මිහාල් ඉදිරියේ කැඳවනු ලැබූ අවස්ථාවේදී, විත්තිකරුවන් අධිකරණය හමුවේ පෙනී සිටි බවයි සඳහන් වන්නේ.

එහිදී විත්තිය වෙනුවෙන් පෙනී සිටි නීතිඥවරු අධිකරණය හමුවේ කරුණු දක්වමින්, විත්තිය විසින් ඉල්ලා සිටි ලේඛන කීපයක් පැමිණිල්ල විසින් මේ දක්වා ලබා දී නොමැති බව සඳහන් කළ අතර, අල්ලස් කොමිසම වෙනුවෙන් පෙනී සිටි නීතිඥවරිය කියා සිටියේ අදාළ ලේඛන නොවැම්බර් 03 වැනිදාට පෙර විත්තිය වෙත ලබාදීමට කටයුතු කරන බවයි.

ඉදිරිපත් වූ කරුණු සලකා බැලූ විනිසුරුවරයා මෙම නඩුව දෙසැම්බර් මස 17 වැනිදා විභාගයට ගැනීමට දින නියම කර තිබෙනවා. 

2012 වසරේ ග්‍රීසිය දැඩි ආර්ථික පසුබෑමකට ලක්ව සිටින බවට දැනුවත්වම, ශ්‍රී ලංකා රජයට අයත් රුපියල් බිලියන 1.84 ක මුදලක් එරට බැඳුම්කරවල ආයෝජනය කිරීම තුළින් ශ්‍රී ලංකා රජයට පාඩුවක් සිදු කළේ යැයි චෝදනා කොට, අල්ලස් කොමිසම විසින් හිටපු මහ බැංකු අධිපති අජිත් නිවාඩ් කබ්රාල්, හිටපු නියෝජ්‍ය අධිපති ධර්මසේන ධීරසිංහ, දොන් වසන්ත ආනන්ද සිල්වා, චන්ද්‍රසිරි ජයසිංහ පණ්ඩිත සිරිවර්ධන සහ එම්.ඒ. කරුණාරත්න යන අයට එරෙහිව මෙම නඩුව ගොනු කර තිබෙනවා.

