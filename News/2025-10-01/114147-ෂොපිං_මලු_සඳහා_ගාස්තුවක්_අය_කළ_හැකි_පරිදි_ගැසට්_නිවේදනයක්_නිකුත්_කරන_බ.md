---
title: "ෂොපිං මලු සඳහා ගාස්තුවක් අය කළ හැකි පරිදි ගැසට් නිවේදනයක් නිකුත් කරන බව පරිසර ඇමති අධිකරණයට දැනුම්දෙයි"
date: 2025-10-01 14:44:02
---

# ෂොපිං මලු සඳහා ගාස්තුවක් අය කළ හැකි පරිදි ගැසට් නිවේදනයක් නිකුත් කරන බව පරිසර ඇමති අධිකරණයට දැනුම්දෙයි

![Thumbnail](https://helakuru.sgp1.cdn.digitaloceanspaces.com/esana/images/lib/grocery-bag.jpg)

ෂොපිං බෑග් වැනි පොලිතීන් මලු නොමිලේ ලබාදීමට නොහැකි වන පරිදි, ලබන නොවැම්බර් 01 වැනිදා සිට කිසියම් මුදලක් අයකර ගැනීම සඳහා ගැසට් නිවේදනයක් නිකුත් කිරීමට අපේක්ෂා කරන බව පරිසර අමාත්‍යවරයා ඇතුළු වගඋත්තරකරුවන් අද (01) ශ්‍රේෂ්ඨාධිකරණයට දැනුම් දී තිබෙනවා.

පොලිතින් භාවිතය තුළින් පාරිසරික විනාශයක් සිදුවන හෙයින්, ඒවා භාවිත කිරීම අවම කිරීමේ වැඩ පිලිවෙලක් සකස් කිරීමේ නියෝගයක් නිකුත් කරන ලෙස ඉල්ලා, පරිසර යුක්ති කේන්ද්‍රය විසින් ඉදිරිපත් කළ මූලික අයිතිවාසිකම් පෙත්සමක් අද කැඳවූ අවස්ථාවේදී මෙම දැනුම්දීම සිදුකර ඇති බවයි සඳහන් වෙන්නේ.

සුපිරි වෙළෙඳසැල් ඇතුළු වෙළඳ ආයතනවලින් පාරිභෝගිකයින්ට නිකුත් කරනු ලබන ෂොපිං මලු භාවිතය අවම කිරීම සඳහා ඒ මත කිසියම් බද්දක් පැනවීමට කටයුතු කරන බවට 2024 මාර්තු 28 වැනිදා පරිසර අමාත්‍යවරයා ඇතුළු වග උත්තරකරුවන් ශ්‍රේෂ්ඨාධිකරණයට එකඟතාවයක් පළ කර තිබුණු බව අදාළ මෝසමේ සඳහන් කර තිබුණා.

වගඋත්තරකරුවන් විසින් එම එකඟතාවය අනුව කටයුතු නොකිරීම හේතුවෙන්, මෙම මෝසම ඉදිරිපත් කිරීමට සිදුවූ බව පරිසර යුක්ති කේන්ද්‍රය වෙනුවෙන් පෙනී සිටි නීතීඥ ආචාර්ය රවින්ද්‍රනාත් දාබරේ අධිකරණය හමුවේ කියා සිටියා.

එහිදී වගඋත්තරකරුවන් වෙනුවෙන් පෙනී සිටි නියෝජ්‍ය සොලිසිටර් ජෙනරාල් ආචාර්ය අවන්ති පෙරේරා සඳහන් කළේ, නොවැම්බර් 01 සිට ෂොපිං මලු සඳහා කිසියම් ගාස්තුවක් අය කිරීමට හැකිවන පරිදි ගැසට් නිවේදනයක් නිකුත් කිරීමට අපේක්ෂා කරන බවයි.

ඒ අනුව, එම දැනුම් දීමට පරිසරය යුක්ති කේන්ද්‍රය විසින් එකඟතාව පළ කළ අතර, ඒ අනුව නඩු විභාගය අවසන් කිරීමටද නියම කර ඇති බවයි වැඩිදුරටත් සඳහන් වන්නේ.

