---
title: "නිට්ටඹුවේදී අණ නොතකා ධාවනය කළ වෑන් රථයකට පොලිස් වෙඩි ප්‍රහාරයක්"
date: 2025-10-01 10:55:00
---

# නිට්ටඹුවේදී අණ නොතකා ධාවනය කළ වෑන් රථයකට පොලිස් වෙඩි ප්‍රහාරයක්

![Thumbnail](https://helakuru.sgp1.cdn.digitaloceanspaces.com/esana/images/lib/shooting[1].jpg)

නිට්ටඹුවේදී අණ නොතකා ධාවනය කළ වෑන් රථයක් ලුහුබැඳ ගොස් පොලීසියෙන් වෙඩි තැබීමක් සිදුකර තිබෙනවා.

අද (01) අලුයම 1.15 ට පමණ මෙම වෙඩි තැබීම සිදුව ඇති අතර, වෑන් රථයේ ගමන් ගත් තිදෙනෙකු පසුව පොලීසිය විසින් අත්අඩංගුවට ගෙන ඇති බවයි සඳහන් වෙන්නේ.

ගම්පහ කොට්ඨාශ පොලිස් යතුරුපැදි ඒකකයේ පොලිස් පරීක්ෂකවරයෙකු ඇතුළු නිලධාරීන් පිරිසක් නිට්ටඹුව - කටුනායක මාර්ගයේ උදම්මිට මංසන්ධියේ මාර්ග බාධකයේ රාජකාරියේ යෙදී සිටියදී මෙම සිද්ධිය සිදුවී තිබෙනවා. 

එහිදී සැක කටයුතු ලෙස වේයන්ගොඩ දෙස සිට නිට්ටඹුව දෙසට ඉහත වෑන් රථය ගමන් කර ඇති අතර, අදාළ වෑන් රථය නැවැත්වීමට පොලිස් නිලධාරීන් විසින් සංඥා කළත්, වෑන් රථය නොනවත්වා ධාවනය කර ඇති බවයි සඳහන් වන්නේ.

මේ හේතුවෙන් පොලිස් යතුරුපැදි ඒකකයේ නිලධාරීන් වෑන් රථය පසුපස හඹා ගොස් ඇති අතර, නිට්ටඹුව නගරයේ මාර්ග ආලෝක සංඥා සඳහා නතර කර තිබිය දී, වෑන් රථයේ ඉදිරිපස හා පිටුපස දකුණු ටයරයට T-56 ගිනි අවියකින් වෙඩි තැබීමක් සිදුකර ඇති බවයි සඳහන් වෙන්නේ.

අනතුරුව වෑන් රථයේ සිටි තිදෙනෙකු අත්අඩංගුවට ගෙන ඇති අතර, ඔවුන් අධික ලෙස බීමතින් සිට ඇති බවයි පැවසෙන්නේ.

