---
title: "ඩේසි ෆොරස්ට් යහපත් මානසික තත්ත්වයක පසුවනවා දැයි සෙවීමට අදාළ පරීක්ෂණය හෙට පැවැත්වෙනවා - නීතිපති"
date: 2025-12-10 12:15:00
---

# ඩේසි ෆොරස්ට් යහපත් මානසික තත්ත්වයක පසුවනවා දැයි සෙවීමට අදාළ පරීක්ෂණය හෙට පැවැත්වෙනවා - නීතිපති

![Thumbnail](https://helakuru.sgp1.cdn.digitaloceanspaces.com/esana/images/lib/desi-achchi.jpg)

මුදල් විශුද්ධිකරණය වැළැක්වීමේ පනත යටතේ චෝදනා ලබා සිටින හිටපු ජනාධිපති මහින්ද රාජපක්ෂගේ පුත්, යෝෂිත රාජපක්ෂගේ මිත්තණිය වන ඩේසි ෆොරස්ට්, නඩු කටයුත්තකට පෙනී සිටිමට තරම් සුදුසු මානසික තත්ත්වයක පසුවනවා දැයි හෙට දින කොළඹ අධිකරණ වෛද්‍ය නිලධාරියා මාර්ගයෙන් පරීක්ෂා කිරීමට නියමිත බව නීතිපතිවරයා අද කොළඹ මහාධිකරණයට දැනුම් දී තිබෙනවා.

මෙම නඩුව අද කොළඹ මහාධිකරණ විනිසුරු රශ්මි සිංගප්පුලි ඉදිරියේ කැඳවූ අවස්ථාවේදී රජයේ නීතිඥ ඔක්ස්වල්ඩ් පෙරේරා විසින් මෙම දැනුම්දීම සිදු කර ඇති බවයි සඳහන් වෙන්නේ.

මෙම නඩුව අද දින කැඳවනු ලැබුවේ යෝජිත පිළිගැනීම් පිළිබඳව සලකා බැලීමට වන අතර, එහෙත් රජයේ නීතිඥ ඔක්ස්වල්ඩ් පෙරේරා අධිකරණයට දන්වා සිටියේ විත්තිකරුවන්ට එරෙහිව මෙම නඩුව හා සම්බන්ධිත තවත් නඩුවක් අංක 08 මහාධිකරණය හමුවේ විභාග වන බවයි.

එම නඩුව විභාගයට ගත් අවස්ථාවේ දී විත්තිකාර ඩේසි ෆොරස්ට් හට නඩු විභාගයකට මුහුණ දීමට සුදුසු මානසික මට්ටමක් නොමැති බවට ඇයගේ නීතිඥවරයා අධිකරණයට දැනුම් දුන් බව රජයේ නීතිඥවරයා ප්‍රකාශ කළ අතර, ඒ අනුව අදාළ විත්තිකාරිය නඩු විභාගයකට මුහුණ දීමට සුදුසු මානසික තත්ත්වයකින් පසුවනවා දැයි නිගමනය කිරීම සඳහා කොළඹ අධිකරණ වෛද්‍ය නිලධාරියා මාර්ගයෙන් විශේෂඥ වෛද්‍ය වාර්තාවක් කැඳවීමට නියෝග කළ බවයි රජයේ අධිනීතිඥ ඔක්ස්වල්ඩ් පෙරේරා ප්‍රකාශ කළේ.

එම අධිකරණ නියෝගය පරිදි විත්තිකාරිය අදාළ පරීක්ෂණය සඳහා හෙට දින පෙනී සිටීමට නියමිත බව රජයේ නීතිඥවරයා කියා සිටි අතර, අදාළ පරීක්ෂණයේ වාර්තාව ඉදිරිපත් වූ පසු විත්තිකාරිය නඩු විභාගයකට පෙනී සිටීමට සුදුසු මානසික තත්ත්වයකින් පසුවනවා ද යන කාරණය පිළිබඳව පැමිණිල්ල සලකා බලන බවයි රජයේ නීතිඥවරයා අධිකරණයට දන්වා සිටියේ.

ඒ අනුව, අදාළ පරීක්ෂණ වාර්තාව ලැබෙන තෙක් නඩුව කල් තබන ලෙස රජයේ නීතිඥවරයා අධිකරණයෙන් ඉල්ලා සිටි අතර, ඉදිරිපත් වූ කරුණු සලකා බැලූ විනිසුරුවරයා නඩුව යළි පෙබරවාරි මස 09 වැනිදා කැඳවන ලෙස නියෝග කර තිබෙනවා.

