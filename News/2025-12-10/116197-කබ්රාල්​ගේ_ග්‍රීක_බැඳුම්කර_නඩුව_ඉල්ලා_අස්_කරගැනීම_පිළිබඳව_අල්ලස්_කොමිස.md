---
title: "කබ්රාල්​ගේ ග්‍රීක බැඳුම්කර නඩුව ඉල්ලා අස් කරගැනීම පිළිබඳව අල්ලස් කොමිසමෙන් ප්‍රකාශයක්"
date: 2025-12-10 16:40:27
---

# කබ්රාල්​ගේ ග්‍රීක බැඳුම්කර නඩුව ඉල්ලා අස් කරගැනීම පිළිබඳව අල්ලස් කොමිසමෙන් ප්‍රකාශයක්

![Thumbnail](https://helakuru.sgp1.cdn.digitaloceanspaces.com/esana/images/lib/ajith-niwad-archived.png)

2011 වර්ෂයේ දී ග්‍රීක බැඳුම්කරවල ආයෝජනය කිරීමේ දී සිදු වූ දූෂණය සම්බන්ධව පවරා තිබූ නඩුව ඉල්ලා අස් කරගැනීම පිළිබඳව අල්ලස් හෝ දූෂණ චෝදනා විමර්ශන කොමිෂන් සභාව විසින් කරුණු පැහැදිලි කරමින් නිවේදනයක් නිකුත් කර තිබෙනවා.

ඒ අනුව, ශ්‍රී ලංකා මහ බැංකුවේ හිටපු අධිපති අජිත් නිවාඩ් කබ්රාල්ට එරෙහිව පවරා තිබුණු මෙම නඩුවේ අධිචෝදනාවන් දූෂණ විරෝධී පනතේ 67 (1) වගන්තිය ප්‍රකාරව ඉවත් කර ගැනීම සම්බන්ධව සලකා බලන ලෙසට ඔහු විසින් කර තිබූ ඉල්ලීමට අනුව, දූෂණ විරෝධී පනතේ 67 (3) වගන්තිය ප්‍රකාරව පහත සඳහන් කොන්දේසිය මත ඔහුට එරෙහිව වන අධි චෝදනාව අද දින (10) ඉල්ලා අස්කර ගත් බවයි එම කොමිසම සඳහන් කරන්නේ.

අදාළ කොන්දේසිය:

* මෙම අධි චෝදනාවන් ඉල්ලා අස්කර ගන්නා දිනයේ සිට මාස 03 ක කාල සීමාවක් ඇතුළත අජිත් නිවාඩ් කබ්රාල් විසින් මෙම වරදට අදාළව සිදු වූ අලාභය ලෙස ගණනය කර ඇති රුපියල් එකසිය අසූහතර කෝටි තිස් දෙලක්ෂ හැට හත්දහස් පන්සිය අනූ පහයි ශත හැට පහක (රු.1,843,267,595.65) මුදලක් වන්දියක් ලෙස ශ්‍රී ලංකා මහ බැංකුවේ නම් කරන ලද ගිණුමකට බැර කළ යුතුය.

ඒ අනුව, එම ඉල්ලා අස්කර ගැනීමට මහාධිකරණය අවසර දුන් අතර, මාස 03 ක කාලසීමාවක් ඇතුළත අජිත් නිවාඩ් කබ්රාල් විසින් රු.1,843,267,595.65 ක මුදල ශ්‍රී ලංකා මහ බැංකුවේ ලබාදී ඇති ගිණුමට බැර නොකළහොත්, දූෂණ විරෝධී පනතේ 67 (5) වගන්තිය ප්‍රකාරව නැවත ඔහුට අධි චෝදනාවන් ගොණු කිරීමට පියවර ගන්නා බවයි අල්ලස් කොමිසම සඳහන් කරන්නේ.

2012 වර්ෂයේදී ග්‍රීසිය දැඩි ආර්ථික අර්බුදයකට ලක්ව තිබිය දී, ඒ බව දැන දැනම ග්‍රීක රජය විසින් නිකුත් කරන ලද භාණ්ඩාගාර බිල්පත් මිලදී ගැනීමෙන් රජයට රුපියල් කෝටි 184 කට අධික පාඩුවක් සිදු කිරීම ඇතුළු චෝදනා යටතේ අල්ලස් කොමිසම විසින් මෙම නඩුව පවරා තිබුණා.

 

![Image](https://helakuru.sgp1.cdn.digitaloceanspaces.com/esana/images/6939541e2b49cpdf_page_0.jpeg)

