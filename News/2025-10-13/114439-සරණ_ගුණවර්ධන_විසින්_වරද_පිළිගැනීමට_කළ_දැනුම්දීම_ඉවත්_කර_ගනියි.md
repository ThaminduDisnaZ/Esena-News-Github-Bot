---
title: "සරණ ගුණවර්ධන විසින් වරද පිළිගැනීමට කළ දැනුම්දීම ඉවත් කර ගනියි"
date: 2025-10-13 13:42:16
---

# සරණ ගුණවර්ධන විසින් වරද පිළිගැනීමට කළ දැනුම්දීම ඉවත් කර ගනියි

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

හිටපු නියෝජ්‍ය ඇමති සරණ ගුණවර්ධනට එරෙහිව අල්ලස් කොමිසම විසින් ගොනු කළ නඩු හතරක් විභාගය ගැනීම සඳහා කොළඹ මහාධිකරණය අද (13) නියෝග කර තිබෙනවා.

මෙම නඩු සඳහා වරද පිළිගෙන කෙටියෙන් අවසන් කර ගැනීමට තිබෙන හැකියාව සොයා බැලීම සඳහා විත්තිකාර සරණ ගුණවර්ධන, සිය නීතිඥවරයා මාර්ගයෙන් ඉදිරිපත් කළ මෝසමකට අනුව මෙම නඩුව අද කොළඹ මහාධිකරණ විනිසුරු මොහොමඩ් මිහාල් ඉදිරියේ කැඳවා තිබුණා.

කෙසේ වෙතත්, මෙම නඩු විවෘත අධිකරණයේ කැඳවූ අවස්ථාවේදී විත්තිකාර සරණ ගුණවර්ධන සිය නීතිඥවරයා මාර්ගයෙන් අධිකරණයට දැනුම් දුන්නේ, වරද පිළිගෙන මෙම නඩු කෙටියෙන් අවසන් කර ගැනීමට තමන් කළ දැනුම්දීම ඉවත් කර ගන්නා බවයි.

ඒ අනුව, අදාළ නඩු තව දුරටත් විභාගය සඳහා දින නියම කරන ලෙස විත්තියේ නීතිඥවරයා අධිකරණයෙන් ඉල්ලා සිටි අතර, ඒ අනුව අදාළ නඩු සියල්ල විභාගය සඳහා නොවැම්බර් මස 19 සහ 25 යන දිනවල කැඳවන ලෙස විනිසුරුවරයා නියෝග කර තිබෙනවා.

2006 වසරේ ජාතික ලොතරැයි මණ්ඩලයේ සභාපතිවරයා වශයෙන් කටයුතු කරමින් සිටියදී, ඊට කුලී පදනම යටතේ වාහන ලබා ගැනීමේදී රජයට පාඩුවක් සිදු කළේ යැයි සරණ ගුණවර්ධනට චෝදනා එල්ල වී තිබෙනවා.

