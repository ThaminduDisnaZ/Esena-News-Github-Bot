---
title: "පළාත් සභා ඡන්දය ගැන ඉදිරි දෙසතිය තුළ ආණ්ඩුවෙන් පිළිතුරක් ලැබේවි යැයි බලාපොරොත්තු වෙනවා - පැෆ්රල් සංවිධානය"
date: 2025-10-13 11:30:00
---

# පළාත් සභා ඡන්දය ගැන ඉදිරි දෙසතිය තුළ ආණ්ඩුවෙන් පිළිතුරක් ලැබේවි යැයි බලාපොරොත්තු වෙනවා - පැෆ්රල් සංවිධානය

![Thumbnail](https://helakuru.sgp1.cdn.digitaloceanspaces.com/esana/images/lib/rohana-hettiarachchi-new-pic.jpg)

පළාත් සභා ඡන්දය පැවැත්වෙන කාල වකවානුව ගැන ආණ්ඩුවෙන් ඉදිරි සති දෙක ඇතුළත පැහැදිලි පිළිතුරක් බලාපොරොත්තු වන බව පැෆ්රල් සංවිධානය පවසනවා.

පළාත් සභා ඡන්දය පැවැත්වීම සම්බන්ධයෙන් සියලුම පක්ෂවල එකඟතාවයකින් ආණ්ඩුවට යැවූ පිළිතුරට සති තුනක් ගත වී ඇතත්, තවම ඊට පිළිතුරක් ලැබී නොමැති බවයි එහි විධායක අධ්‍යක්ෂ රෝහණ හෙට්ටිආරච්චි සඳහන් කළේ.

පළාත් සභා ඡන්දය විශාල වශයෙන් කල් දැමීම සිදු නොකළ යුතු බවද, පැරණි ක්‍රමයට හෝ ඡන්දය පැවැත්වීමට ආණ්ඩුවට හැකියාව ඇති බවද, ඒ සඳහා ආණ්ඩුව සිදු කළ යුත්තේ සුළු සංශෝධනයක් පමණක් බවද ඔහු සඳහන් කළා.

නව ඡන්ද ක්‍රමයට පළාත් සභා ඡන්දය පවත්වනවා නම්, සීමා නිර්ණ කටයුතු මාස හතරක් ඇතුළත නිමාවන ආකාරයට සංශෝධනයක් ඉදිරිපත් විය යුතු බවත්, එම මාස හතරෙන් අනතුරුවත් එය ක්‍රියාත්මක නොවන්නේ නම්, මාස හතරෙන් අනතුරුව පැරණි ඡන්ද ක්‍රමයට පළාත් සභා ඡන්දය පැවැත්වීමට බලතල ලැබෙන වගන්තියක්ද සහිතව අදාළ සංශෝධනය සිදු විය යුතු බවයි ඔහු වැඩිදුරටත් ප්‍රකාශ කර සිටියේ.

