---
title: "වැඩි මිලට භාණ්ඩ අලෙවි කළ වෙළෙඳුන් පිරිසකට දඩ පනවයි"
date: 2025-10-14 11:40:00
---

# වැඩි මිලට භාණ්ඩ අලෙවි කළ වෙළෙඳුන් පිරිසකට දඩ පනවයි

![Thumbnail](https://helakuru.sgp1.cdn.digitaloceanspaces.com/esana/images/lib/Consumer-Authority-archived.jpg)

පාරිභෝගිකයන්ට වැඩි මිලට භාණ්ඩ අලෙවි කිරීම සම්බන්ධයෙන් වරද පිළිගත් වෙළෙඳුන් තිදෙනෙකුට රත්නපුර සහ මතුගම මහේස්ත්‍රාත් අධිකරණ විසින් දඩ මුදල් නියම කර තිබෙනවා.

ඒ අනුව, කීරි සම්බා සහල් කිලෝවක් රුපියල් 295 ක් බැගින් අලෙවි කිරීම සම්බන්ධයෙන් වරද පිළිගත් කිරිඇල්ල, ඉඩංගොඩ පිහිටි සුපිරි වෙළෙඳසැලකට රත්නපුර මහේස්ත්‍රාත් අධිකරණය විසින් රුපියල් 210,000 ක දඩයක් නියම කර ඇති බවයි සඳහන් වන්නේ.

රුපියල් 70 ක් ලෙස මිල ලකුණු කරන ලද මිලි ලීටර් 500 පානීය ජල බෝතල්, රුපියල් 100කට අලෙවි කිරීම සම්බන්ධයෙන් වරද පිළිගත් රත්නපුර, කුඩුගල්වත්ත පිහිටි ආපන ශාලාවකට ද රත්නපුර මහේස්ත්‍රාත් අධිකරණය විසින් රුපියල් 100,000ක දඩයක් නියම කර තිබෙනවා.

එසේම, කීරි සම්බා සහල් කිලෝවක් රුපියල් 310 බැගින් අලෙවි කළ බවට වරද පිළිගත් කළුතර, මතුගම ප්‍රදේශයේ වෙළෙඳසැලකට මතුගම මහේස්ත්‍රාත් අධිකරණය විසින් රුපියල් 100,000ක දඩයක් නියම කර ඇති බවයි පාරිභෝගික සේවා අධිකාරිය වැඩිදුරටත් සඳහන් කර සිටියේ.

