---
title: "විෂ මත්ද්‍රව්‍ය මුලිනුපුටා දැමීමට, රටම එකට ජාතික මෙහෙයුම නමින් වැඩසටහනක් ක්‍රියාත්මක කිරීමට සැලසුම්"
date: 2025-10-14 16:40:00
---

# විෂ මත්ද්‍රව්‍ය මුලිනුපුටා දැමීමට, රටම එකට ජාතික මෙහෙයුම නමින් වැඩසටහනක් ක්‍රියාත්මක කිරීමට සැලසුම්

![Thumbnail](https://helakuru.sgp1.cdn.digitaloceanspaces.com/esana/images/lib/cabinet-updates[1].jpg)

මෙරට තුළ විෂ මත්ද්‍රව්‍ය ව්‍යාප්තිය ජාතික උපද්‍රවයක් බවට පත් ව ඇති අතර, විෂ මත්ද්‍රව්‍ය ජාවාරම කේන්ද්‍ර කරගෙන බොහෝ අපරාධයන් සිදු වන බව ද නිරීක්ෂණය වී ඇති බව කැබිනට් තීරණ සඳහන් කරනවා. 

ජාතික මට්ටමේ දේශපාලන නායකත්වය, කාර්යක්ෂම තීරණ ගැනීමේ යාන්ත්‍රණයක් මෙන්ම පුළුල් මහජන සහභාගිත්වයක් සහිත ජාතික මට්ටමේ වැඩසටහනක් ඔස්සේ එම උවදුර මුලිනුපුටා දැමීම සිදු කළ යුතු බව හඳුනාගෙන ඇති බව සඳහන්.

එම ජාතික අරමුණ ළඟා කර ගැනීම සඳහා 'රටම එකට ජාතික මෙහෙයුම' නමින් වැඩසටහනක් ක්‍රියාත්මක කිරීමට සැලසුම් කර ඇති අතර, එය හදිසි හා කඩිනම් ජාතික වැඩසටහනක් ලෙස ආරම්භ කිරීමට සහ ඒ සඳහා ජාතික මෙහෙයුම් සභාවක් ස්ථාපිත කිරීමට ජනාධිපතිවරයා විසින් ඉදිරිපත් කළ යෝජනාව කැබිනට් මණ්ඩලය විසින් අනුමත කර තිබෙනවා.

එම වැඩසටහන යටතේ පුළුල් ප්‍රචාරණ ක්‍රියාවලියක් හරහා සමාජය මෙම උවදුර සම්බන්ධයෙන් දැනුම්වත් කිරීම, විෂ මත්ද්‍රව්‍ය ජාවාරම හා බැඳුණු ජාලය බිඳ දැමීම, පුනරුත්ථාපන අවස්ථා බලගැන්වීම, භාවිතයෙන් ඉවත් වීමට කැමති අය සඳහා අවස්ථාව ලබාදීම යනාදිය සිදු කිරීමට අපේක්ෂා කරන බවයි සඳහන් වන්නේ.

අදාළ කැබිනට් තීරණය පහතින්.

 

![Image](https://helakuru.sgp1.cdn.digitaloceanspaces.com/esana/images/68ee244764479pdf_page_0.jpeg)

