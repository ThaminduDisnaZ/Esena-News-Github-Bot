---
title: "ප්‍රවේශ පත්‍රයක් නොමැතිව බස් රථවල ගමන් කරන මගීන්ට හෙට සිට දඩ"
date: 2025-09-30 12:35:00
---

# ප්‍රවේශ පත්‍රයක් නොමැතිව බස් රථවල ගමන් කරන මගීන්ට හෙට සිට දඩ

![Thumbnail](https://helakuru.sgp1.cdn.digitaloceanspaces.com/esana/images/lib/bus-ticket.jpg)

ප්‍රවේශ පත්‍රයක් නොමැතිව බස් රථවල ගමන් කරන බස්නාහිර පළාතේ මගීන්ට හෙට (01) දිනයේ සිට දඩයක් නියම කරන බව බස්නාහිර පළාත් මාර්ගස්ථ මගී ප්‍රවාහන අධිකාරිය පවසනවා.

එසේම, ප්‍රවේශ පත්‍ර ලබා නොදෙන කොන්දොස්තරවරුන්ට ද රුපියල් 750 ක දඩයක් නියම කරන බවයි එහි ධාවන කළමනාකරු ජීවින්ද කීර්තිරත්න සඳහන් කළේ.

ඒ අනුව, හෙට දිනයේ සිට බස්නාහිර පළාතේ ධාවනය වන බස්රථවල ගමන් ගන්නා මගීන් ප්‍රවේශ පත්‍රය ළඟ තබාගැනීම අනිවාර්යය බවයි ඔහු වැඩිදුරටත් ප්‍රකාශ කළේ.

මගියා ටිකට්පතක් ලබා නොගන්නේ නම්, ඔහුට රුපියල් 100ක දඩයක් සහ ගමන් ගාස්තුව මෙන් දෙගුණයක ගාස්තුවක් අය කරන බවයි බස්නාහිර පළාත් මාර්ගස්ථ මගී ප්‍රවාහන අධිකාරිය වැඩිදුරටත් ප්‍රකාශ කර සිටියේ.

