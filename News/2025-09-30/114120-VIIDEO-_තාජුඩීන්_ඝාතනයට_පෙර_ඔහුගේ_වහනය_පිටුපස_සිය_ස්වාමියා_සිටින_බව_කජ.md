---
title: "VIIDEO: තාජුඩීන් ඝාතනයට පෙර ඔහුගේ වහනය පිටුපස සිය ස්වාමියා සිටින බව කජ්ජාගේ බිරිඳ හඳුනාගනියි"
date: 2025-09-30 20:43:06
---

# VIIDEO: තාජුඩීන් ඝාතනයට පෙර ඔහුගේ වහනය පිටුපස සිය ස්වාමියා සිටින බව කජ්ජාගේ බිරිඳ හඳුනාගනියි

![Thumbnail](https://helakuru.sgp1.cdn.digitaloceanspaces.com/esana/images/lib/kajja-thajudeen.jpg)

රගර් ක්‍රීඩක වසීම් තාජුඩීන් ඝාතනයට පැමිණි පිරිස සමඟ අරුණ විදානගමගේ හෙවත් 'කජ්ජා' සිටි බවට තහවුරු වී තිබෙනවා.

වසීම් තාජුඩීන් ඝාතනය සම්බන්ධයෙන් සිදු කරන පරීක්ෂණ සම්බන්ධයෙන් කරුණු පැහැදිලි කරමින් වැඩබලන පොලිස් මාධ්‍ය ප්‍රකාශක, සහකාර පොලිස් අධිකාරී මිනුර සෙනරත් මේ බව ප්‍රකාශ කර තිබෙනවා.

මෙම සිදුවීම සිදුවූ 2012 වසරේ එම දිනයේදී වසීම් තාජුඩීන් එක්තරා සුපිරි වෙළෙඳ සංකීර්ණයක් අසලට පැමිණ, තමන්ගේ මෝටර් රථය නවතා වතුර බෝතලයක් මිලදීගෙන නැවතත් මෝටර් රථයට පැමිණ ඇති බවයි වැඩබලන පොලිස් මාධ්‍ය ප්‍රකාශකවරයා සඳහන් කළේ.

එලෙස වසීම් තාජුඩීන් ගමන් කරන මෝටර් රථයට පිටුපසින් තවත් රථයක් ගමන් කර ඇති අතර, එම රථය අසල තවත් පුද්ගලයෙක් සිටින බවට නිරීක්ෂණය වුවද, එම පුද්ගලයා කවුරුන්ද යන්න තහවුරු කර ගැනීමට නොහැකිවී තිබූ බව සඳහන්.

එවන් පසුබිමක් තුළ පසුගියදා ඉන්දුනීසියාවේ සිට අත්අඩංගුවට ගෙන දිවයිනට රැගෙන ආ බැකෝ සමන්ගෙන් කළ ප්‍රශ්න කිරීම් හමුවේ මිද්දෙණියේදී 'කජ්ජා' නමැත්තා ඝාතනයට සෘජුව සම්බන්ධ වී ඇති බවට අනාවරණය වී තිබෙනවා. එමෙන්ම, 'කජ්ජා' නමැත්තාගේ බිරිඳද ස්වේච්ඡාවෙන් අපරාධ පරීක්ෂණ දෙපාර්තමේන්තුවට පැමිණ සිය ස්වාමිපුරුෂයාගේ ඝාතනයට බැකෝ සමන් නමැත්තාගේ සම්බන්ධයක් තිබූ බවට ප්‍රකාශ කර තිබෙනවා.

'කජ්ජා' නමැත්තාට මරණ තර්ජන විශාල වශයෙන් තිබූ බවත්, 2023 වර්ෂයේ එක්තරා කාලවකවානුවකදී YouTube නාලිකාවක පැවති සම්මුඛ සාකච්ඡාවකදී වසීම් තාජුඩීන් ඝාතනය සම්බන්ධයෙන් සුවිශේෂී කරුණු ප්‍රකාශ කර ඇති අතර, පොලීසිය මේ සම්බන්ධයෙන් 'කජ්ජා' නමැත්තාගේ බිරිඳගෙන් සිදුකළ විමසීමකදී ඇය සඳහන් කර ඇත්තේ තමන් ඒ සම්බන්ධයෙන් දන්නේ අදාළ YouTube නාලිකාවට ඔහු ප්‍රකාශ කළ කරුණු පමණක් බවයි.

පසුව, අපරාධ පරීක්ෂණ දෙපාර්තමේන්තු නිලධාරීන් විසින් වසීම් තාජුඩීන්ගේ මෝටර් රථය පසුපස හඹා යන මෝටර් රථයට ගොඩවන පුද්ගලයාගේ CCTV දර්ශන පෙන්වා ඇති අතර, එම දර්ශන පරීක්ෂා කිරීමෙන් පසුව එහි සිටින පුද්ගලයාගේ හැඩහුරුකම් හා අංග ලක්ෂණ අනුව, එහි සිටින්නේ තම ස්වාමිපුරුෂයා බවට ඇය විසින් හඳුනාගෙන ඇති බව වැඩබලන පොලිස් මාධ්‍ය ප්‍රකාශකවරයා සඳහන් කළා.

අදාළ CCTV දර්ශනවල සිටින පුද්ගලයා ඉනට අත් දෙක තබාගෙන සිටින අවස්ථාවක් තිබී ඇති අතර, 'කජ්ජා' නමැත්තාගේ බිරිඳ ප්‍රකාශ කර ඇත්තේ සිය ස්වාමිපුරුෂයාට කොන්දේ අමාරුවක් තිබූ බවත්, ඒ හේතුවෙන් ඔහු බොහෝ අවස්ථාවලදී එම ඉරියව්වෙන් සිටින බවත්ය.

මෙම සිදුවීම සම්බන්ධයෙන් තවදුරටත් විමර්ශන ක්‍රියාත්මක කරන බවද සඳහන්.

වීඩියෝව පහතින් නරඹන්න.

[Watch Video](https://youtube.com/embed/frBCYm5pV78)

තවත් වීඩියෝ පුවත් නැරඹීමට එසැණ Youtube නාලිකාව Subscribe කර පිවිසෙන්න.

