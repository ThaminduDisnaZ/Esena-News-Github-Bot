---
title: "හක්කා පටස් සහ චීනපටස් සොයා දිවයින පුරා මෙහෙයුම්"
date: 2025-09-30 12:15:00
---

# හක්කා පටස් සහ චීනපටස් සොයා දිවයින පුරා මෙහෙයුම්

![Thumbnail](https://helakuru.sgp1.cdn.digitaloceanspaces.com/esana/images/lib/hakkapatas.jpg)

නීති විරෝධී ලෙස නිෂ්පාදනය කරනු ලබන ‘හක්කා පටස්’ සහ චීනපටස් භාවිත කරන පුද්ගලයින්ට එරෙහිව නීතිය දැඩිව ක්‍රියාත්මක කරන බව ආරක්ෂක අමාත්‍යංශය පවසනවා.

රතිඤ්ඤා හා ගිනිකෙළි කර්මාන්තය ආශ්‍රිත නිෂ්පාදනවලට නිකුත් කරනු ලබන අමුද්‍රව්‍ය භාවිත කරමින්, ‘හක්කා පටස්’ සහ චීනපටස් නමැති නීති විරෝධී පුපුරණ ද්‍රව්‍ය නිෂ්පාදනය සිදු කරනු ලබන බවට තොරතුරු ලැබී ඇති බවයි එම අමාත්‍යංශය සඳහන් කළේ.

වගා බිම්වලින් වන සතුන් පළවා හැරීම සඳහා බහුලව භාවිතා වන මෙම නීති විරෝධී පුපුරණ ද්‍රව්‍ය මඟින් පසුගිය කාලසීමාව තුළ පුද්ගල මරණ කිහිපයක් ද වාර්තා වී ඇති අතර, ඊට අමතරව මෙම පුපුරණ ද්‍රව්‍ය හේතුවෙන් සැලකිය යුතු පාරිසරික සහ සංරක්ෂණ අභියෝග ද මතුවී ඇති බව ආරක්ෂක අමාත්‍යංශය පෙන්වා දෙනවා.

මේ හේතුවෙන්, එම ක්‍රියාකාරකම් නැවැත්වීම සඳහා දිවයින පුරා විශේෂ මෙහෙයුම් සිදු කිරීමට සැලසුම් කර ඇති අතර, පොලීසිය සමඟ ඒකාබද්ධව මෙම මෙහෙයුම් ක්‍රියාත්මක කිරීමට නියමිත බවත්, එම නීති විරෝධී ක්‍රියාවල නිරත පුද්ගලයින්ට එරෙහිව දැඩිව නීතිය ක්‍රියාත්මක කිරීමටද උපදෙස් ලබා දී ඇති බවයි ආරක්ෂක අමාත්‍යංශය වැඩිදුරටත් සඳහන් කර සිටියේ.

