---
title: "ආසියානු යොවුන් ක්‍රීඩා උළෙලේදී ශ්‍රී ලංකාව රන් පදක්කම් 4 ක් සමඟ ජයග්‍රහණ රැසක් වාර්තා කරයි"
date: 2025-10-24 22:56:05
---

# ආසියානු යොවුන් ක්‍රීඩා උළෙලේදී ශ්‍රී ලංකාව රන් පදක්කම් 4 ක් සමඟ ජයග්‍රහණ රැසක් වාර්තා කරයි

![Thumbnail](https://helakuru.sgp1.cdn.digitaloceanspaces.com/esana/images/lib/ygvd.jpg)

බහරේනයේ පැවැත්වෙන ආසියානු යොවුන් ක්‍රීඩා උළෙලේදී තවත් රන් පදක්කම් හතරක්, රිදී පදක්කම් තුනක් හා ලෝකඩ පදක්කම් දෙකක් දිනා ගැනීමට ශ්‍රී ලංකා ක්‍රීඩකයන් සමත් වී තිබෙනවා.

දකුණු ආසියානු මලල ක්‍රීඩා ශූරතා තරගාවලියේ පිරිමි තුන් පිම්ම ඉසව්වේ රන් පදක්කම දිනා ගැනීමට පසිඳු මල්ෂාන් සමත් වූ අතර, එහිදී ඔහු දැක්වූ දක්ෂතාව මීටර 16.19ක් ලෙසයි වාර්තා වෙන්නේ.

දකුණු ආසියානු මලල ක්‍රීඩා ශූරතා තරගාවලියේ පිරිමි මීටර 100 ඉසව්වේ රන් පදක්කම හිමි කර ගැනීමට චමෝද් යෝධසිංහ සමත් වූ අතර, ඔහු ඉසව්ව නිම කිරීමට ගත කළ කාලය තත්පර 10.30ක්.

කාන්තා මීටර 100 රන් සහ රිදී පදක්කම් දෙකම දිනා ගැනීමට ශ්‍රී ලංකාව සමත් වූ අතර, රන් පදක්කම ෆාතිමා ශෆියාට හිමි වූ අතර, රිදී පදක්කම අමාෂා ද සිල්වාට හිමි වුණා.

‍කාන්තා තුන් පිම්ම පැනීම තරග ඉසව්වෙන් මීටර් 13.26 ක දක්ෂතාවක් වාර්තා කරමින් රන් පදක්කම දිනා ගැනීමට මධුෂානි හේරත් සමත් වුණා.

මේ අතර පිරිමි මීටර 5000 ඉසව්වේ රිදී පදක්කම දිනා ගැනීමට ශ්‍රී ලංකාවේ වික්නරාජ් වක්ෂාන් සමත් වූ අතර, බාලක මීටර 400 ධාවන ඉසව්වෙන් ලෝකඩ පදක්කමක් දිනා ගැනීමට දුනනේ ශානුක කොස්තා සමත් වුණා.

එසේම හෙල්ල විසිකිරීමේ ඉසව්වෙන් මීටර් 62.51 ක දක්ෂතාවයක් වාර්තා කරමින් ලෝකඩ පදක්කම දිනා ගැනීමට චතුර ජයතිස්ස සමත් වුණා.

මිශ්‍ර මීටර් 4x400 සහය දිවීමේ ඉසව්වෙන් දෙවන ස්ථානය ලබා ගනිමින් රිදී පද්ක්කම දිනා ගැනීමට කාලිංග කුමාරගේ, නදීෂා රාමනායක, කල්හාර ඉන්දුප සහ සයුරි මෙන්ඩිස්ගෙන් සමන්විත කණ්ඩායම සමත් වුණා.

