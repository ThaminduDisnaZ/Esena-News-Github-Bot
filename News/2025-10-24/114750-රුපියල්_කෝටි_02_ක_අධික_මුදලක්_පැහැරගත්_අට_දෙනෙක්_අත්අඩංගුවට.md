---
title: "රුපියල් කෝටි 02 ක අධික මුදලක් පැහැරගත් අට දෙනෙක් අත්අඩංගුවට"
date: 2025-10-24 10:45:00
---

# රුපියල් කෝටි 02 ක අධික මුදලක් පැහැරගත් අට දෙනෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

පිටකොටුව ප්‍රදේශයේ පුද්ගලික ආයතනයකට අයත් රුපියල් කෝටි 02 කට අධික මුදලක් පැහැරගත්, කාන්තාවක් ඇතුළු සැකකරුවන් අට දෙනෙකු පොලිසිය විසින් අත්අඩංගුවට ගෙන තිබෙනවා.

එහිදී අදාළ මුදල එම ආයතනයේ සේවකයෙක් විසින් බැංකුගත කිරීමට රැගෙන යාමේදී, කොල්ලකෑමක් සිදු වූ බවට හැඟී යන පරිදි පැහැර ගැනීමට සැලසුම් කර තිබුණු බවයි පොලිසිය සඳහන් කළේ.

පෑලියගොඩ පොලිස් වසමේ නාරංමිණිය ප්‍රදේශයේදී කැලණිය කොට්ඨාස අපරාධ නිවාරණ කාර්යාංශයේ නිලධාරීන් කණ්ඩායමක් විසින් සැක කටයුතු ත්‍රිරෝද රථයක් පරීක්ෂාවට ලක් කර ඇති අතර, එහිදී ත්‍රිරෝද රථයේ පිටුපස අසුනේ ගමන් ගත් පුද්ගලයකු සන්තකයේ තිබුණු බෑගයක තිබී රුපියල් ලක්ෂ 30 ක මුදලක් හමුවී තිබෙනවා.

එම මුදල් සම්බන්ධයෙන් ඇති වූ සැකය මත වැඩිදුර විමර්ශන සඳහා එම පුද්ගලයා සහ ත්‍රිරෝද රථයේ රියදුරු අත්අඩංගුවට ගෙන ඇති අතර, එම සැකකරුවන්ගෙන් සිදු කරන ලද ප්‍රශ්න කිරීම්වලදී මෙම මුදල පිටකොටුව ප්‍රදේශයේ පුද්ගලික ආයතනයක සේවකයකු විසින් එම ආයතනයට අයත් මුදල් බැංකුගත කිරීමට රැගෙන යාමේදී කොල්ලකෑමක් සිදු වූ බවට හැඟී යන පරිදි සැලසුම් කර සැකකරුට ලබාදී ඇති බවයි අනාවරණය වී තිබෙන්නේ.

තවදුරටත් සිදු කරන ලද විමර්ශනවලදී, තවත් රුපියල් ලක්ෂ 15 ක මුදලක් සමඟ සැකකාරියක් අත්අඩංගුවට ගෙන ඇති අතර, රුපියල් 22,245,000 සමග තවත් සැකකරුවන් පස් දෙනෙකු ද, අපරාධයට යොදාගත් යතුරුපැදියක් ද අත්අඩංගුවට ගෙන තිබෙනවා.

අත්අඩංගුවට ගත් සැකකරුවන් වයස අවුරුදු 25-45 අතර අය වන අතර, සිද්ධිය සම්බන්ධයෙන් තවදුරටත් විමර්ශන ක්‍රියාත්මකයි.

