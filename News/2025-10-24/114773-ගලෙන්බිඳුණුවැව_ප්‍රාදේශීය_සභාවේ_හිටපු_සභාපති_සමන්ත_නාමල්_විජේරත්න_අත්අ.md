---
title: "ගලෙන්බිඳුණුවැව ප්‍රාදේශීය සභාවේ හිටපු සභාපති සමන්ත නාමල් විජේරත්න අත්අඩංගුවට"
date: 2025-10-24 16:40:00
---

# ගලෙන්බිඳුණුවැව ප්‍රාදේශීය සභාවේ හිටපු සභාපති සමන්ත නාමල් විජේරත්න අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

ගලෙන්බිඳුණුවැව ප්‍රාදේශීය සභාවේ හිටපු සභාපතිවරයෙකු වූ සමන්ත නාමල් විජේරත්න වත්කම් බැරකම් සම්බන්ධ චෝදනාවක් මත අල්ලස් හෝ දූෂණ චෝදනා විමර්ශන කාර්යාංශයේ වත්කම් විමර්ශන අංශය මඟින් අත්අඩංගුවට ගෙන තිබෙනවා.

හිටපු සභාපතිවරයා පසුගිය 2011-2016 දක්වා කාලයේදී ගලෙන්බිඳුණුවැව ප්‍රාදේශීය සභාවේ සභාපතිවරයා වශයෙන් කටයුතු කර ඇති අතර, එම කාලයට අදාළව සිදුකරන වත්කම් බැරකම් සම්බන්ධ විමර්ශනයකට අනුව, අල්ලස් කොමිසම හමුවේ පෙනී සිටින ලෙසට එම කොමිසමේ නිලධාරීන් විසින් හිටපු සභාපතිවරයා වෙත දන්වා යවා තිබෙනවා.

කෙසේ නමුත්, අදාළ කැඳවීමේ ලිපි මත හිටපු සභාපතිවරයා අල්ලස් කොමිසම හමුවේ පෙනී නොසිටීම හේතුවෙන් 2023 අංක 09 දරණ දූෂණ විරෝධී පනතේ 126 හා 127(1) (උ) වගන්තිය යටතේ, විමර්ශනයට සහය නොදැක්වීම මත ඔහුව අත්අඩංගුවට ගෙන ඇති බවයි සඳහන් වන්නේ.

අත්අඩංගුවට ගත් හිටපු සභාපතිවරයා අද (24) කහටගස්දිගිලිය මහේස්ත්‍රාත් අධිකරණයට ඉදිරිපත් කිරීමෙන් පසු, එළැඹෙන 31 වැනිදා දක්වා රක්ෂිත බන්ධනාගාරගත කරනු ලැබුවා.

