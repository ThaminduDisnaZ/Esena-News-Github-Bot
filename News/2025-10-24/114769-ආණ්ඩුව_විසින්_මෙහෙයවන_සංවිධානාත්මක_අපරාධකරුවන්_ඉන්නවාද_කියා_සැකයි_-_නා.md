---
title: "ආණ්ඩුව විසින් මෙහෙයවන සංවිධානාත්මක අපරාධකරුවන් ඉන්නවාද කියා සැකයි - නාමල්"
date: 2025-10-24 18:15:00
---

# ආණ්ඩුව විසින් මෙහෙයවන සංවිධානාත්මක අපරාධකරුවන් ඉන්නවාද කියා සැකයි - නාමල්

![Thumbnail](https://helakuru.sgp1.cdn.digitaloceanspaces.com/esana/images/lib/namal-rajapakdha-nji.jpg)

ආණ්ඩුව විසින් පෝෂණය වන, ආණ්ඩුව විසින් මෙහෙයවන, ආණ්ඩුව විසින් ආරක්ෂා කරන, සහ ආණ්ඩුවේ දේශපාලන රැකවරණය ලබාගන්නා පොලිසියේ ඉහළ නිලධාරීන් සහ සංවිධානාත්මක අපරාධකරුවන් සිටින්නේද යන්න ගැන සැකයක් මතුවන බව පාර්ලිමේන්තු මන්ත්‍රී නාමල් රාජපක්ෂ පවසනවා.

ඝාතනයට ලක් වූ වැලිගම ප්‍රාදේශීය සභාවේ සභාපතිවරයා තමන්ගේ ආරක්ෂාව සම්බන්ධයෙන් ගැටලුවක් ඇති බවට පොලිස්පතිවරයා වෙත ලිඛිතව දන්වා තිබුණු බවයි මාධ්‍ය වෙත අදහස් දක්වමින් මන්ත්‍රීවරයා සඳහන් කළේ.

ඔහුට විරුද්ධව නඩු තිබෙනවා ද, නැද්ද කියන කාරණය අදාළ නොවන බවද, ඇතැම් සංවිධානාත්මක අපරාධකරුවන් සඳහා පාරවල් වසා, දැඩි ආරක්ෂාවක් ලබාදෙන්නේ ඔවුන්ගේද ජීවිත ආරක්ෂා කිරීමට ආණ්ඩුවට වගකීමක් තිබෙන නිසා බව ද මන්ත්‍රීවරයා ප්‍රකාශ කළා.

ඝාතනයට ලක් වූ වැලිගම ප්‍රාදේශීය සභාවේ සභාපතිවරයා සංවිධානාත්මක අපරාධ කල්ලියකට සම්බන්ධ බවට ආණ්ඩුවට තොරතුරු තිබුණා නම්, සිදු කළ යුතුව තිබුණේ ඔහුගේ ජීවිතය ආරක්ෂා කර, අදාළ තොරතුරු ලබාගැනීම බවයි පාර්ලිමේන්තු මන්ත්‍රී නාමල් රාජපක්ෂ වැඩිදුරටත් සඳහන් කර සිටියේ.

