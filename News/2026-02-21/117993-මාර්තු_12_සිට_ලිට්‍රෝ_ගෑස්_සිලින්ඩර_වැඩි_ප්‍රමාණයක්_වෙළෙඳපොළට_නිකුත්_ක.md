---
title: "මාර්තු 12 සිට ලිට්‍රෝ ගෑස් සිලින්ඩර වැඩි ප්‍රමාණයක් වෙළෙඳපොළට නිකුත් කිරීමට බලාපොරොත්තු වෙනවා - වෙළෙඳ ඇමති"
date: 2026-02-21 09:30:00
---

# මාර්තු 12 සිට ලිට්‍රෝ ගෑස් සිලින්ඩර වැඩි ප්‍රමාණයක් වෙළෙඳපොළට නිකුත් කිරීමට බලාපොරොත්තු වෙනවා - වෙළෙඳ ඇමති

![Thumbnail](https://helakuru.sgp1.cdn.digitaloceanspaces.com/esana/images/lib/wasantha-samara-sep.jpg)

එළඹෙන මාර්තු 12 වැනිදා සිට ලිට්‍රෝ ගෑස් සිලින්ඩර වැඩි ප්‍රමාණයක් වෙළෙඳපොළට නිකුත් කිරීමට බලාපොරොත්තු වන බව වෙළෙඳ අමාත්‍ය වසන්ත සමරසිංහ පවසනවා.

දැනට වෙළෙඳපොළ තුළ 80% ක් ගෑස් සැපයුම සිදු කරන්නේ රාජ්‍ය සමාගම වන ලිට්‍රෝ සමාගම විසින් බවත්, ඉතිරි 20% ක ප්‍රමාණය ලාෆ්ස් ගෑස් සමාගම විසින් සපයන බවත් ඊයේ (20) පැවති මාධ්‍ය හමුවකට එක්වෙමින් අමාත්‍යවරයා ප්‍රකාශ කළා.

ලිට්‍රෝ සමාගම ගිවිසුම්ගත වන්නේ සම්පූර්ණ වර්ෂයටම ගෑස් ලබා ගැනීම සඳහා බවත්, එහෙත් ලාෆ්ස් ගෑස් සමාගම අඛණ්ඩ වාර්ෂික සැපයුම්කරුවකු සමඟ ගිවිසුම්ගත වීම සිදු නොවන බවත්, ඒ හේතුවෙන් ඔවුන් මෙම ගැටලුවට මුහුණ දෙන බවත් අමාත්‍යවරයා සඳහන් කළා.

මාර්තු මාසයෙනුත් පසුව මෙම තත්ත්වය ඇති වුවහොත්, ලාෆ්ස් ගෑස් සිලින්ඩර භාවිත කරන පුද්ගලයන්ට මාර්තු මාසයේ 12 වැනිදා සිට ලිට්‍රෝ ගෑස් සිලින්ඩර වෙළෙඳපොළට නිකුත් කිරීමට ලිට්‍රෝ ගෑස් සමාගම මේ වන විට සැලසුම් කර ඇති බවයි වෙළෙඳ අමාත්‍ය වසන්ත සමරසිංහ වැඩිදුරටත් ප්‍රකාශ කර සිටියේ.

