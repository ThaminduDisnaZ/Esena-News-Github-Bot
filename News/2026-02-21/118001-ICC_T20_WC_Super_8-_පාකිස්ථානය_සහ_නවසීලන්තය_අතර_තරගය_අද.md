---
title: "ICC T20 WC Super 8: පාකිස්ථානය සහ නවසීලන්තය අතර තරගය අද"
date: 2026-02-21 12:00:00
---

# ICC T20 WC Super 8: පාකිස්ථානය සහ නවසීලන්තය අතර තරගය අද

![Thumbnail](https://helakuru.sgp1.cdn.digitaloceanspaces.com/esana/images/lib/t20-wc-2026.jpg)

2026 විස්සයි විස්ස ලෝක කුසලාන ක්‍රිකට් තරගාවලියේ සුපිරි 8 වටයේ තරග අද (21) සිට ආරම්භ වනවා.

ඒ අනුව, මෙම වටයේ පළමු තරගය ලෙස දෙවන කාණ්ඩය යටතේ තරග වදින පාකිස්ථානය සහ නවසීලන්තය අතර තරගය අද රාත්‍රී 7.00 ට කොළඹ ආර්. ප්‍රේමදාස පිටියේදී පැවැත්වීමට නියමිතයි.

අද සිට මාර්තු 01 වැනිදා දක්වා සුපිරි 8 වටයේ තරග පැවැත්වීමට නියමිත අතර, සුපිරි 8 වටයේ ශ්‍රී ලංකාව මුහුණ දෙන පළමු තරගය හෙට (22) පැවැත්වෙනවා.

සුපිරි 8 වටයේදී කණ්ඩායම් සියල්ලම කාණ්ඩ දෙකක් යටතේ තරග වදින අතර, පළමු කාණ්ඩයේ ඉන්දියාව, සිම්බාබ්වේ, කොදෙව් හා දකුණු අප්‍රිකා කණ්ඩායම් ද, දෙවැනි කාණ්ඩයේ එංගලන්තය, නවසීලන්තය, පාකිස්ථානය හා ශ්‍රී ලංකාව ද තරග වැදීමට නියමිතයි.

