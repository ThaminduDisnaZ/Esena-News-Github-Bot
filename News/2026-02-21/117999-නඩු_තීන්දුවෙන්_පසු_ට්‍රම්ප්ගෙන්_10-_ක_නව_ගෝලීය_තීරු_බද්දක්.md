---
title: "නඩු තීන්දුවෙන් පසු ට්‍රම්ප්ගෙන් 10% ක නව ගෝලීය තීරු බද්දක්"
date: 2026-02-21 08:20:00
---

# නඩු තීන්දුවෙන් පසු ට්‍රම්ප්ගෙන් 10% ක නව ගෝලීය තීරු බද්දක්

![Thumbnail](https://helakuru.sgp1.cdn.digitaloceanspaces.com/esana/images/lib/donald-trump-new.jpg)

අමෙරිකානු ජනාධිපති ඩොනල්ඩ් ට්‍රම්ප් විසින් ගෝලීය ආනයන සඳහා 10%ක නව තීරු බද්දක් ප්‍රකාශයට පත්කර තිබෙනවා.

ජනාධිපති ට්‍රම්ප් විසින් ඒකපාර්ශ්විකව පැනවූ ගෝලීය වෙළෙඳ තීරුබදු ෆෙඩරල් නීතිය උල්ලංඝනය කිරීමක් බවට එරට ශ්‍රේෂ්ඨාධිකරණය විසින් තීන්දුවක් ලබාදී තිබුණු අතර, එයින් පසු ඔහු විසින් වහාම ක්‍රියාත්මක වන පරිදි මෙම නව බද්ද පනවා ඇති බවයි විදෙස් මාධ්‍ය වාර්තා කරන්නේ.

අදාළ නඩුවේදී 6-3 ක බහුතරයකින් ශ්‍රේෂ්ඨාධිකරණ තීන්දු කළේ, ජාතික හදිසි අවස්ථා සඳහා වෙන්කර ඇති නීතිය හරහා තීරුබදු පැනවිම මගින්, ට්‍රම්ප් ඔහුගේ අධිකාරි බලය ඉක්මවා ගොස් ඇති බවයි.

කෙසේ නමුත්, ට්‍රම්ප් විසින් එම ශ්‍රේෂ්ඨාධිකරණ තීන්දුව විවේචනය කරමින්, එම තීන්දුව 'භයානක' එකක් බවත්, එමෙන්ම ඔහුගේ වෙළෙඳ ප්‍රතිපත්තිය ප්‍රතික්ෂේප කළ විනිසුරුවරුන් 'මෝඩයන්' ලෙසත් පවසා ඇති බවයි වැඩිදුරටත් සඳහන් වන්නේ.

