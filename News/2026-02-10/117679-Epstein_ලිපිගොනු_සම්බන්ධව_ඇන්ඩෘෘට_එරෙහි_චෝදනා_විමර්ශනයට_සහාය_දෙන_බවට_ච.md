---
title: "Epstein ලිපිගොනු සම්බන්ධව ඇන්ඩෘෘට එරෙහි චෝදනා විමර්ශනයට සහාය දෙන බවට චාල්ස් රජු ප්‍රකාශ කරයි"
date: 2026-02-10 14:50:00
---

# Epstein ලිපිගොනු සම්බන්ධව ඇන්ඩෘෘට එරෙහි චෝදනා විමර්ශනයට සහාය දෙන බවට චාල්ස් රජු ප්‍රකාශ කරයි

![Thumbnail](https://helakuru.sgp1.cdn.digitaloceanspaces.com/esana/images/lib/Charles-king.jpg)

Jeffrey Epstein සම්බන්ධ ලිපිගොනු මගින් හෙළි වී ඇති නවතම කරුණු හමුවේ, සිය සොහොයුරා වන ඇන්ඩෲ මවුන්ට්බැටන්-වින්ඩ්සර්ට (Andrew Mountbatten-Windsor) එරෙහිව එල්ල වී ඇති චෝදනා සම්බන්ධයෙන් පොලිසිය සිදු කරන විමර්ශන සඳහා සහය වීමට බකිංහැම් මාලිගය සූදානම් බව තුන්වන චාල්ස් රජු ප්‍රකාශ කර තිබෙනවා.

ඒ අනුව, මවුන්ට්බැටන්-වින්ඩ්සර්ගේ හැසිරීම සම්බන්ධයෙන් දිගින් දිගට ම අනාවරණය වන තොරතුරු පිළිබඳව රජු සිය දැඩි කනස්සල්ල පළ ඇති බවත්, තවද තේම්ස් නිම්න පොලිසිය (Thames Valley Police) මාලිගයේ සහය ඉල්ලා සිටින්නේ නම්, ඊට උපරිම සහය ලබා දීමට සූදානම් බවයි විදෙස් මාධ්‍ය සඳහන් කර ඇත්තේ.

මවුන්ට්බැටන්-වින්ඩ්සර්ට එල්ල වී ඇති ප්‍රධාන චෝදනා අතර එක්සත් රාජධානියේ වෙළඳ නියෝජිතයෙකු ලෙස කටයුතු කළ සමයේ සිංගප්පූරුව, හොංකොං සහ වියට්නාමය යන රටවල සිදු කළ සංචාරයන් පිළිබඳ රහසිගත වාර්තා එප්ස්ටයින් වෙත යොමු කර ඇති බවට ඊමේල් පණිවුඩ මගින් හෙළිවීම හා ඇෆ්ගනිස්ථානයේ ආයෝජන අවස්ථා සම්බන්ධ රහසිගත තොරතුරු ද ඔහු එප්ස්ටයින් වෙත ලබා දී ඇති බවයි සඳහන් වන්නේ.

2025 ඔක්තෝබර් මාසයේදී ඇන්ඩෲගේ සියලු රාජකීය පදවි සහ නාමයන් ඉවත් කිරීමට චාල්ස් රජු පියවර ගත් අතර, ඇන්ඩෲ මවුන්ට්බැටන්-වින්ඩ්සර් තමන්ට එල්ල වන සියලු චෝදනා දිගින් දිගට ම ප්‍රතික්ෂේප කර තිබෙනවා.

