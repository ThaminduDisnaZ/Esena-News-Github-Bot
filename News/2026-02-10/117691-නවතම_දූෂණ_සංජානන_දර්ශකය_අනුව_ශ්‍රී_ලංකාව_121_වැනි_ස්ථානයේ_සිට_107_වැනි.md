---
title: "නවතම දූෂණ සංජානන දර්ශකය අනුව ශ්‍රී ලංකාව 121 වැනි ස්ථානයේ සිට 107 වැනි ස්ථානය දක්වා ඉහළට"
date: 2026-02-10 21:00:00
---

# නවතම දූෂණ සංජානන දර්ශකය අනුව ශ්‍රී ලංකාව 121 වැනි ස්ථානයේ සිට 107 වැනි ස්ථානය දක්වා ඉහළට

![Thumbnail](https://helakuru.sgp1.cdn.digitaloceanspaces.com/esana/images/lib/transparency-international-lo.jpg)

ට්‍රාන්ස්පේරන්සි ඉන්ටනැෂනල් ආයතනය විසින් සිය නවතම දූෂණ සංජානන දර්ශකය (Corruption Perceptions Index – CPI) අද දිනයේදී ඉදිරිපත් කර තිබෙනවා.

ඒ අනුව, 2025 දූෂණ සංජානන දර්ශකයට අනුව ශ්‍රී ලංකාව ලකුණු 35 ක් ලබාගෙන ඇති අතර, එය 2024 වසරේ ලබා ගත් ලකුණු 32 ට සාපේක්ෂව ලකුණු තුනක සුළු වර්ධනයක් වාර්තා කර ඇති බවයි ට්‍රාන්ස්පේරන්සි ඉන්ටනැෂනල් ආයතනය සඳහන් කරන්නේ.

ශ්‍රී ලංකාව රටවල් 182 ක් අතුරින් 107 වැනි ස්ථානයට පත්ව ඇති අතර, 2024 වසර තුළ ශ්‍රී ලංකාව 121 වැනි ස්ථානයේ රැඳී සිටියා.

පසුගිය දශකය තුළ ශ්‍රී ලංකාවේ CPI හි ලකුණු මට්ටම විශාල වෙනසකට ලක් නොවී ඇති බවත්, ගෙවී ගිය එම දශකය තුළ, ශ්‍රී ලංකාව මෙම දර්ශකය තුළ ලද අවම ලකුණ වන 32 ක ලකුණු ප්‍රමාණය 2024 වර්ෂයේදී ද, උපරිම ලකුණු ප්‍රමාණය 2017 සිට 2020 දක්වා "38" ක ලකුණු ප්‍රමාණයක් ද වන ලෙස සටහන්ව තිබෙනවා.

මෙම පරාසය තුළ වසරින් වසර සිදු වන සුළු වෙනස්වීම් මගින් පෙන්නුම් කරන්නේ දූෂණය පිළිබඳ සංජානනයේ සිදු වන සුළු වෙනස්වීම් මිස ව්‍යුහාත්මක වෙනසක් නොවන අතර තිරසාර දූෂණ විරෝධී ප්‍රතිසංස්කරණ මගින් සාමාන්‍යයෙන් කාලයත් සමඟ ශ්‍රී ලංකාවට හිමි ලකුණු සංඛ්‍යාවේ ස්ථාවර ඉහළ යාමක් පෙන්නුම් කළ යුතු නමුත්, ශ්‍රී ලංකාව තවමත් මෙම දර්ශකය තුළ (CPI) එවැනි ප්‍රවණතාවක් පෙන්නුම් කර නොමැති බවයි ට්‍රාන්ස්පේරන්සි ඉන්ටනැෂනල් ආයතනය නිකුත් කළ නිවේදනයේ වැඩිදුරටත් දැක්වෙන්නේ.

