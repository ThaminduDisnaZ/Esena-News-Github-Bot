---
title: "කෙහෙළියට එරෙහි නඩුවට අදාළව, නිමල් සිසිර කුමාර හා බණ්ඩාර රඹුක්වැල්ල ඇප මත මුදා හැරීමට නියෝග"
date: 2026-02-10 15:40:36
---

# කෙහෙළියට එරෙහි නඩුවට අදාළව, නිමල් සිසිර කුමාර හා බණ්ඩාර රඹුක්වැල්ල ඇප මත මුදා හැරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2.jpg)

හිටපු අමාත්‍ය කෙහෙළිය රඹුක්වැල්ල විසින් නීතිවිරෝධී ලෙස උපයා ගත් බව කියන රුපියල් කෝටි 74 කට අධික මුදලක් විශුද්ධිකරණය කිරීම සඳහා ආධාර අනුබල දුන්නේ යැයි සැකපිට අත්අඩංගුවට ගත් ව්‍යාපාරිකයකු වන නිමල් සිසිර කුමාර සහ කෙහෙළිය රඹුක්වැල්ලගේ ඥාතියකු වන බණ්ඩාර රඹුක්වැල්ල යන අය ඇප මත මුදා හරින ලෙස කොළඹ මහේස්ත්‍රාත් අධිකරණය අද (10) නියෝග කර තිබෙනවා.

මෙම නඩුකරය අද කොළඹ ප්‍රධාන මහේස්ත්‍රාත් අසංග එස්. බෝදරගම හමුවේ කැඳවනු ලැබූ අවස්ථාවේදී සැකකාර නිමල් සිසිර කුමාර නමැත්තා මහේස්ත්‍රාත්වරයා හමුවේ පැයක පමණ කාලයක රහස් ප්‍රකාශයක් ලබාදී ඇති බවයි සඳහන් වන්නේ.

ඉන් අනතුරුව ඉදිරිපත් වූ කරුණු සලකා බැලූ මහේස්ත්‍රාත්වරයා විසින් අදාළ සැකකරුවන් දෙදෙනා රුපියල් ලක්ෂ 50 බැගින් වූ ශරීර ඇප දෙකක් මත මුදා හරින ලෙස නියෝග කළා.

ඉන් අනතුරුව, සැකකරුවන්ගේ විදෙස් ගමන් තහනම් කළ මහේස්ත්‍රාත්වරයා සැකකරුවන්ගේ විදෙස් ගමන් බලපත්‍ර අධිකරණයට භාරදෙන ලෙසද නියෝග කර ඇති බවයි වැඩිදුරටත් සඳහන් වන්නේ.

