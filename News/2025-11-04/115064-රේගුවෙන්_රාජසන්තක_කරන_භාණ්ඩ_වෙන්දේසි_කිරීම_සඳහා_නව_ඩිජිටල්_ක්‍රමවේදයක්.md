---
title: "රේගුවෙන් රාජසන්තක කරන භාණ්ඩ වෙන්දේසි කිරීම සඳහා නව ඩිජිටල් ක්‍රමවේදයක් හඳුන්වා දීමට පියවර"
date: 2025-11-04 10:25:00
---

# රේගුවෙන් රාජසන්තක කරන භාණ්ඩ වෙන්දේසි කිරීම සඳහා නව ඩිජිටල් ක්‍රමවේදයක් හඳුන්වා දීමට පියවර

![Thumbnail](https://helakuru.sgp1.cdn.digitaloceanspaces.com/esana/images/lib/export[1].jpg)

රේගුව මඟින් රාජසන්තක කරන භාණ්ඩ වෙන්දේසි කිරීම සඳහා නව ඩිජිටල් ක්‍රමවේදයක් (E-Tendering system) හඳුන්වා දීමට අවශ්‍ය පියවර ගෙන තිබෙනවා.

පාර්ලිමේන්තුවේ ක්‍රම සහ විධි පිළිබඳ කාරක සභාව එහි සභාපති පාර්ලිමේන්තු මන්ත්‍රී විජේසිරි බස්නායකගේ ප්‍රධානත්වයෙන් රැස්වූ අවස්ථාවේදී රේගු නිලධාරීන් විසින් මේ බව ප්‍රකාශ කර තිබෙනවා.

ඒ අනුව, එම නව ක්‍රමවේදය ඉදිරියේදී හඳුන්වා දීමට නියමිත බව නිලධාරීන් සඳහන් කළ අතර, එය අනෙකුත් රාජ්‍ය ආයතන සඳහාත් වැදගත් පූර්වාදර්ශයක් බවයි කාරක සභාව පෙන්වා දුන්නේ.

මේ අතර, 2025 සැප්තැම්බර් 30 වැනිදා වන විට අපේක්ෂිත රේගු ආදායම් ඉලක්කයෙන් 117% ක් සපුරාලීමට හැකිවූ බවද, එහිදී වැඩිම ආදායමක් හිමි වී ඇති වාහන ආනයනය මඟින් 2025 ඔක්තෝබර් 14 වන විට රු. බිලියන 587.11 ක් උපයා ඇති බවද නිලධාරීන් විසින් වැඩිදුරටත් ප්‍රකාශ කර තිබෙනවා.

