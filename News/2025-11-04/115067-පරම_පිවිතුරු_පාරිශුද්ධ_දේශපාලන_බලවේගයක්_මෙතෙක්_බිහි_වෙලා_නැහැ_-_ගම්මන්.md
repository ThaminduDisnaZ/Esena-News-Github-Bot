---
title: "පරම පිවිතුරු පාරිශුද්ධ දේශපාලන බලවේගයක් මෙතෙක් බිහි වෙලා නැහැ - ගම්මන්පිල"
date: 2025-11-04 12:00:00
---

# පරම පිවිතුරු පාරිශුද්ධ දේශපාලන බලවේගයක් මෙතෙක් බිහි වෙලා නැහැ - ගම්මන්පිල

![Thumbnail](https://helakuru.sgp1.cdn.digitaloceanspaces.com/esana/images/lib/gammanpila-derana-mkl.jpg)

වත්මන් ආණ්ඩුව බලයට පැමි‍ණියේ පෙර ආණ්ඩු විසින් සිදු කළ වැරදි යළිත් සිදු කිරීමටම නොවන බව පිවිතුරු හෙළ උරුමයේ නායක හිටපු පාර්ලිමේන්තු මන්ත්‍රී උදය ගම්මන්පිල පවසනවා.

ඒ අනුව, කවුරුන් විසින් හෝ වැරදි දෙයක් සිදු කරනවා නම්, එය වැරදි ක්‍රියාවක් බවත්, අතීතයේ ආණ්ඩුවක් වැරැද්දක් සිදු කළ පමණින් එය වත්මන් ආණ්ඩුවටද වැරදි සිදු කිරීමට නිදහසට කාරණයක් නොවන බවයි දෙරණ 360 වැඩසටහනට එක් වෙමින් හිටපු පාර්ලිමේන්තු මන්ත්‍රී උදය ගම්මන්පිල සඳහන් කළේ.

චෝදනා ඇති පක්ෂ සමග එකතුවීම ගැන විමසීමේදී, ශ්‍රී ලංකා දේශපාලනය තුළ පරම පිවිතුරු, පාරිශුද්ධ දේශපාලන බලවේගයක් බිහි වී නොමැති බව ද, සෑම දේශපාලන බලවේගයකම කළු සහ සුදු යන දෙකම ඇති බව ද, එහිදී පක්ෂයක් තෝරා ගැනීමට සිදු වන්නේ සාපේක්ෂ වශයෙන් බව ද ඔහු ප්‍රකාශ කළා.

තමා පාර්ලිමේන්තු පැමිණි යුගයේ ප්‍රධාන දේශපාලන ප්‍රවාහයන් දෙකක් තිබූ බවත්, දේශප්‍රේමී සහ දේශද්‍රෝහී යනුවෙන් සන්ධාන දෙකක් පැවති බවත්, ඒ දෙකෙහිම අඩුපාඩු පැවතිය ද, තමා දේශප්‍රේමී සන්ධානය තෝරාගත් බවයි හිටපු මන්ත්‍රීවරයා වැඩිදුරටත් සඳහන් කර සිටියේ.

