---
title: "WhatsApp මඟින් සිදු කරන මූල්‍ය අපරාධ සම්බන්ධයෙන් දැනුම්දීමක්"
date: 2025-11-04 11:20:00
---

# WhatsApp මඟින් සිදු කරන මූල්‍ය අපරාධ සම්බන්ධයෙන් දැනුම්දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/whatsapp-archived.jpg)

WhatsApp මඟින් මුදල් ඉල්ලීම සම්බන්ධයෙන් ලැබෙන පැමිණිලිවල වැඩිවීමක් දක්නට ලැබෙන බව අපරාධ පරීක්ෂණ දෙපාර්තමේන්තුව පවසනවා.

පසුගිය දින කිහිපය තුළ එවැනි පැමිණිලි විශාල සංඛ්‍යාවක් අපරාධ පරීක්ෂණ දෙපාර්තමේන්තුව වෙත ලැබී ඇති බවයි එම දෙපාර්තමේන්තුවේ සහකාර පොලිස් අධිකාරී ඩබ්ලිව්.ජී. ජයනෙත්සිරි සඳහන් කළේ.

සමාජයේ පිළිගත් තනතුරු දරන පුද්ගලයෙකුගේ දුරකථන අංකයක් සොයා ගෙන, ඔහුගේ දින චර්යාවට ගැලපෙන ලෙසට, Zoom Meeting සඳහා සම්බන්ධ වන ලෙස සඳහන් කරමින් Link එකක් යොමු කරන ආකාරයට මෙය ක්‍රියාත්මක වන බවයි වාර්තා වන්නේ.

ඔවුන් යොමු කරන link එක Click කළ පසු එයට සම්බන්ධ වීම ස්ථිර කිරීමට OTP අංකයක් පැමිණෙන බවත්, එය ලබාදෙන ලෙසත් ඔවුන් ඉල්ලා සිටින අතර, අදාළ පුද්ගලයාගේ දුරකථන අංකයට අලුතින් WhatsApp ගිණුමක් සකස් කර එයට පිවිසීම සඳහා මෙම OTP අංකය වංචාකරුවන් විසින් ඉල්ලා සිටින බව ඔහු ප්‍රකාශ කළා.

ඉන් පසු අදාළ වංචාකරුවන් විසින් එම WhatsApp ගිණුම ඔවුන් අතට පත් කර ගන්නා බවත්, පසුව එහි ඇති දුරකථන අංකවලට 'මුදල් හදිස්සියක්' ලෙස සඳහන් කර යවමින් මුදල් ඉල්ලා සිටින බවත්, එය විශ්වාස කර මුදල් ලබා දීමට කටයුතු කරන බවයි සහකාර පොලිස් අධිකාරීවරයා පවසා සිටියේ.

මෙම වංචාවට හසු නොවන ලෙස පොලිසිය මහජනතාවගෙන් ඉල්ලා සිටිනවා.

