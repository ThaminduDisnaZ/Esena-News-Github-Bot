---
title: "ඉන්දීය ධීවර යාත්‍රා 04 ක් උතුරු මුහුදේ දී නාවික හමුදා භාරයට ගැනේ"
date: 2025-11-04 07:45:00
---

# ඉන්දීය ධීවර යාත්‍රා 04 ක් උතුරු මුහුදේ දී නාවික හමුදා භාරයට ගැනේ

![Thumbnail](https://helakuru.sgp1.cdn.digitaloceanspaces.com/esana/images/lib/bort-85.jpg)

අනවසරයෙන් ධීවර කටයුතු සිදු කළ ඉන්දීය ධීවර යාත්‍රා 04 ක් උතුරු මුහුදේ දී නාවික හමුදා භාරයට ගෙන තිබෙනවා.

ඒ අනුව, වෙත්තලකේනි ප්‍රදේශයට ඔබ්බෙන් සහ අනලතිව් දූපතට ඔබ්බෙන් වූ මෙරට මුහුදු සීමාවේ සිදු කළ විශේෂ සෝදිසි මෙහෙයුම් මඟින් මෙම ධීවර යාත්‍රා 04 සමඟ පුද්ගලයින් 35 දෙනෙකු නාවික හමුදා භාරයට ගෙන තිබෙනවා.

විදේශීය ධීවර යාත්‍රා මෙරට මුහුදු සීමාව උල්ලංඝනය කරමින් සිදු කරනු ලබන නීති විරෝධී ධීවර කටයුතු මඟින්, සමුද්‍රීය පරිසරය වෙත සහ දේශීය ධීවර ප්‍රජාවගේ ජීවනෝපාය වෙත සිදුවන අහිතකර බලපෑම වැළැක්වීම වෙනුවෙන්, ශ්‍රී ලංකා නාවික හමුදාව සහ වෙරළාරක්ෂක දෙපාර්තමේන්තුව නිරන්තර මෙහෙයුම් සිදු කරන බවයි සඳහන් වන්නේ.

ඉහත මෙහෙයුම් මඟින් නාවික හමුදා භාරයට ගත් ඉන්දීය ධීවර යාත්‍රා සහ ඉන්දීය ධීවරයින් ඉදිරි නීතිමය කටයුතු සඳහා යාපනය කයිට්ස් පොලිසිය වෙත සහ මයිලඩි ධීවර පරීක්ෂක කාර්යාලය වෙත භාරදීමට කටයුතු කර ඇති බව වැඩිදුරටත් සඳහන්.

