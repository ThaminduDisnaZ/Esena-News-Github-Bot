---
title: "ඉදිරි කාලගුණ තත්ත්වය සම්බන්ධයෙන් ආපදා කළමනාකරණ අංශයෙන් දැනුම්දීමක්"
date: 2026-01-08 10:05:54
---

# ඉදිරි කාලගුණ තත්ත්වය සම්බන්ධයෙන් ආපදා කළමනාකරණ අංශයෙන් දැනුම්දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/weather-warning[1].jpg)

ශ්‍රී ලංකාවට ගිනිකොණ දෙසින් බෙංගාල බොක්ක මුහුදු ප්‍රදේශයේ ස්ථාපිතව පවතින පීඩන අවපාතය ඉදිරි පැය 12 තුළ ගැඹුරු පීඩන අවපාතයක් දක්වා තවදුරටත් වර්ධනය වීමට බොහෝ දුරට හැකියාව පවතින බව ආපදා කළමනාකරණ මධ්‍යස්ථානය පවසනවා.

ඒ අනුව, ඉදිරි පැය 24 තුළදී මෙම පීඩන අවපාතය නැගෙනහිර වෙරළට ළඟා වෙනු ඇතැයි අපේක්ෂා කරන බවත්, එවැනි තත්ත්වයක් ඇති වුවහොත් උතුර, උතුරුමැද, නැගෙනහිර, සබරගමුව, බස්නාහිර, දකුණ, ඌව, වයඹ සහ මධ්‍යම යන ප්‍රදේශවලට තද වැසි ඇති විය හැකි බවයි ආපදා කළමනාකරණ මධ්‍යස්ථානයේ අධ්‍යක්ෂ ජනරාල් සම්පත් කොටුවේගොඩ සඳහන් කළේ.

ඒ අනුව, උතුරු පළාතේ මුලතිව්, යාපනය, වවුනියාව, මන්නාරම, කිලිනොච්චිය යන ප්‍රදේශවලට මි.මී. 75 - 100 ත් අතර වැසි ලැබිය හැකි බව ද, එසේම උතුරු මැද පළාතේ අනුරාධපුර සහ පොළොන්නරුව ප්‍රදේශවලට මි.මී. 50 - 75 ත් අතර වර්ෂාපතනයක් බලාපොරොත්තු වන බව ද ඔහු ප්‍රකාශ කළා.

නැගෙනහිර පළාතේ ත්‍රිකුණාමලය, අම්පාර සහ මඩකලපුව යන ප්‍රදේශවලට ගිගුරුම් සහිත වැසි හෝ මි.මී. 100 ට වැඩි වර්ෂාපතනයක් ඇති විය හැකි බවත්, මධ්‍යම පළාතේ මහනුවර, මාතලේ දිස්ත්‍රික්කවලට මි.මී. 75 - 100 අතර වර්ෂාවක් අද, හෙට සහ අනිද්දා යන තෙදින තුළම බලාපොරොත්තු විය හැකි බවත් සඳහන්.

දකුණු පළාතේ ගාල්ල, මාතර සහ හම්බන්තොට යන දිස්ත්‍රික්කවලටත් සවස් කාලයේ ගිගුරුම් සහිත වැසි ඇති විය හැකි අතර, ඌව පළාතේ මොනරාගල සහ බදුල්ල යන දිස්ත්‍රික්කවලට විටින් විට ගිගුරුම් සහිත වැසි සහ මි.මී. 100 ක පමණ වැසි ඇති විය හැකි බවට පුරෝකථනය කර තිබෙනවා.

වාරිමාර්ග දෙපාර්තමේන්තුව මඟින් කළමනාකරණය කරනු ලබන වැව් සහ ජලාශවල ජලය 80% - 90% අතර ප්‍රමාණයක් පිරී ඇති බවද, ඒ අනුව අම්පාර, මඩකලපුව, පොළොන්නරුව, අනුරාධපුරය, ත්‍රිකුණාමලය, වවුනියාව හා යාපනය දිස්ත්‍රික්කවල පිහිටි ගංගා ද්‍රෝණිවල ගංවතුර තත්ත්වයක් ඇතිවීමේ අවදානමක් පවතින බව ද ආපදා කළමනාකරණ මධ්‍යස්ථානයේ අධ්‍යක්ෂ ජනරාල් සම්පත් කොටුවේගොඩ සඳහන් කළා.

මේ අතර, ජාතික ගොඩනැඟිලි පර්යේෂණ සංවිධානය විසින් නායයෑම් රතු නිවේදන නිකුත් කර ඇති ස්ථානවල ජීවත්වන ජනතාව ආරක්ෂිත ස්ථාන වෙත ගමන් කරන ලෙසට වැඩිදුරටත් සඳහන් කර තිබෙනවා.

