---
title: "මතුගම ප්‍රාදේශීය සභාවේ සභාපතිට ඇප"
date: 2026-01-08 13:05:00
---

# මතුගම ප්‍රාදේශීය සභාවේ සභාපතිට ඇප

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

මතුගම ප්‍රාදේශීය සභාවේ ලේකම්වරියට පහරදීම සහ රාජකාරියට බාධා කිරීමේ සිද්ධිය සම්බන්ධයෙන් රක්ෂිත බන්ධනාගාරගත කර සිටි එම ප්‍රාදේශීය සභාවේ සභාපති කසුන් මුණසිංහ රුපියල් ලක්ෂ 05 ක ශරීර ඇප දෙකක් මත මුදා හැරීමට නියෝග කර තිබෙනවා.

මතුගම ප්‍රධාන මහේස්ත්‍රාත් M.N.M. නානායක්කාර ඉදිරියේ අද (08) මෙම නඩුව කැඳවා තිබුණු අතර, එම අවස්ථාවේදී මෙම නියෝගය නිකුත් කර ඇති බවයි සඳහන් වන්නේ.

සිය රාජකාරියට සභාපතිවරයා විසින් බාධා සිදු කරන බවට ප්‍රාදේශීය සභාවේ ලේකම්වරිය විසින් පොලිසියට පැමිණිල්ලක් සිදු කළ අතර, ඒ අනුව, පසුගිය 02 වැනිදා පස්වරුවේ පොලිසිය විසින් සැකකාර සභාපතිවරයා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව අද දක්වා රක්ෂිත බන්ධනාගාරගත කර තිබුණා.

