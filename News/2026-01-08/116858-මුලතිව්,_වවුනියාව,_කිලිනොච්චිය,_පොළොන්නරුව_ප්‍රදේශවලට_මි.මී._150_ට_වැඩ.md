---
title: "මුලතිව්, වවුනියාව, කිලිනොච්චිය, පොළොන්නරුව ප්‍රදේශවලට මි.මී. 150 ට වැඩි තද වැසි ගැන අනතුරු ඇඟවීමක්"
date: 2026-01-08 14:59:49
---

# මුලතිව්, වවුනියාව, කිලිනොච්චිය, පොළොන්නරුව ප්‍රදේශවලට මි.මී. 150 ට වැඩි තද වැසි ගැන අනතුරු ඇඟවීමක්

![Thumbnail](https://helakuru.sgp1.cdn.digitaloceanspaces.com/esana/images/lib/weather-warning[1].jpg)

ශ්‍රී ලංකාවට ගිනිකොන දෙසින් බෙංගාල බොක්කෙහි පවතින ගැඹුරු පීඩන අවපාතය අද (08) පස්වරු 2.00 වන විට පොතුවිල් සිට කිලෝමීටර් 250 ක් පමණ ගිනිකොන දෙසින් පිහිටා ඇති බව කාලගුණ විද්‍යා දෙපාර්තමේන්තුව පවසනවා.

ඒ අනුව, එය නිරිතදිග බෙංගාල බොක්ක හරහා බටහිරට බරව වයඹ දෙසට ගමන් කර, ජනවාරි 09 වන දින පස්වරු 5.30 සිට රාත්‍රී 11.30 දක්වා කාලය තුළ හම්බන්තොට සහ කල්මුණේ අතර ශ්‍රී ලංකා වෙරළ තීරය හරහා ගමන් කිරීමට බොහෝ දුරට ඉඩ ඇති බවයි සඳහන් වන්නේ.

මේ හේතුවෙන්, නැගෙනහිර පළාතේත් මුලතිව්, වවුනියාව, කිලිනොච්චිය, පොළොන්නරුව දිස්ත්‍රික්කවලත් ඇතැම් ස්ථානවලට මි.මී. 150 ට වැඩි ඉතා තද වැසි ඇති විය හැකි අතර, ඌව පළාතේත් නුවරඑළිය, මාතලේ සහ මන්නාරම දිස්ත්‍රික්කවලත් ඇතැම් ස්ථානවලට මි.මී. 100 ට වැඩි තද වැසි ඇති විය හැකියි.

මධ්‍යම කඳුකරයේ නැගෙනහිර බෑවුම් ප්‍රදේශවලත්, උතුරු, උතුරු-මැද, වයඹ, මධ්‍යම, ඌව, නැගෙනහිර සහ දකුණු පළාත්වලත්, ගම්පහ සහ කොළඹ දිස්ත්‍රික්කවලත් විටින් විට හමන පැ.කි.මී. 50-60 දක්වා වන ඉතා තද සුළං සමඟ විටින් විට හමන පැ.කි.මී. 70 දක්වා වන ප්‍රහාරාත්මක සුළං ඇති විය හැකි බවයි වැඩිදුරටත් සඳහන් වන්නේ.

