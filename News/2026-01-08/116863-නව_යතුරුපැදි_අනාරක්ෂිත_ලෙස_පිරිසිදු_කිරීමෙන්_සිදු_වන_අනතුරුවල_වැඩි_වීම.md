---
title: "නව යතුරුපැදි අනාරක්ෂිත ලෙස පිරිසිදු කිරීමෙන් සිදු වන අනතුරුවල වැඩි වීමක් පෙන්නුම් කරනවා - කොළඹ ජාතික රෝහල"
date: 2026-01-08 16:50:00
---

# නව යතුරුපැදි අනාරක්ෂිත ලෙස පිරිසිදු කිරීමෙන් සිදු වන අනතුරුවල වැඩි වීමක් පෙන්නුම් කරනවා - කොළඹ ජාතික රෝහල

![Thumbnail](https://helakuru.sgp1.cdn.digitaloceanspaces.com/esana/images/lib/gaindu-io.jpg)

අලුතින් මිලදී ගනු ලබන යතුරුපැදි අනාරක්ෂිත ලෙස පිරිසිදු කිරීමට යාමේදී සිදු වන අනතුරුවල ඉහළ යාමක් පෙන්නුම් කරන බව කොළඹ ජාතික රෝහලේ ප්ලාස්ටික් හා සැත්කම් අංශයේ වෛද්‍ය ගනිඳු මාධව පවසනවා.

ඒ අනුව, අවුරුදු 20 - 30 වයස් පරතරයේ සිටින පිරිමි පුද්ගලයින්ගේ හුරු අතේ ඇඟිලි තුඩුවලට අධික ලෙස හානිවීම් / තුවාල සිදුවීම් වාර්තා වී ඇති බවයි මාධ්‍ය හමුවකට එක් වෙමින් ඔහු සඳහන් කළේ.

ඔවුන් සියලු දෙනා තුවාල ලබා තිබුණේ යතුරුපැදිවල ‘චේන්’ (chains) පිරිසිදු කිරීමට යාමේදී බවත්, චේන් පිරිසිදු කිරීමේදී එන්ජිම ක්‍රියාත්මක කර ඇක්සලරේට් කරන අතර එය රෙදි කඩකින් පිරිසිදු කරන බවත්, අවසානයේ එය පැටලී අතට හානි සිදු වන බවත් ඔහු ප්‍රකාශ කළා.

තුවාල ලබන පුද්ගලයින්ගේ හුරු අතේ පළමු, දෙවැනි සහ තෙවැනි ඇඟිලි මෙලෙස තුවාල ලබන බවට පෙනී ගොස් ඇති බවත්, මේ සම්බන්ධයෙන් සැලකිල්ලෙන් කටයුතු කරන ලෙසට ඉල්ලා සිටින බවයි වෛද්‍ය ගනිඳු මාධව වැඩිදුරටත් සඳහන් කර සිටින්නේ.

