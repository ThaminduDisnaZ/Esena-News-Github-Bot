---
title: "පසුගිය වසරට සාපේක්ෂව රිය අනතුරුවල වර්ධනයක් දක්නට ලැබෙනවා - ප්‍රසන්න ගුණසේන"
date: 2026-01-08 17:15:00
---

# පසුගිය වසරට සාපේක්ෂව රිය අනතුරුවල වර්ධනයක් දක්නට ලැබෙනවා - ප්‍රසන්න ගුණසේන

![Thumbnail](https://helakuru.sgp1.cdn.digitaloceanspaces.com/esana/images/lib/prasanna-gunasena-parliment.jpg)

පසුගිය වසර සමඟ සසඳන විට මාර්ගවල සිදු වන රිය අනතුරුවල වර්ධනයක් දක්නට ලැබෙන බව ප්‍රවාහන, මහාමාර්ග සහ නාගරික සංවර්ධන නියෝජ්‍ය අමාත්‍ය ප්‍රසන්න ගුණසේන පවසනවා.

ඒ අනුව, සිදුව ඇති මාර්ග අනතුරු විශ්ලේෂණය කළ විට ප්‍රධාන වශයෙන් අනතුරට ලක් ව ඇත්තේ පදිකයන් සහ යතුරුපැදිකරුවන් බවයි අද (08) පාර්ලිමේන්තුවේදී අදහස් දක්වමින් නියෝජ්‍ය අමාත්‍යවරයා සඳහන් කළේ.

2024 දී මාර්ග රිය අනතුරු 2,403 ක් වාර්තා වී ඇති අතර 2025 දී මාර්ග රිය අනතුරු 2,583 ක් සිදු ව ඇති බවත්, බරපතල ලෙස හානි වන අනතුරු 2024 වසරේදී 7,158 ක් වාර්තා වන අතර 2025 දී 5,270 දක්වා අඩු කර ගැනීමට ද සමත්ව ඇති බව ද නියෝජ්‍ය අමාත්‍යවරයා ප්‍රකාශ කළා.

මාර්ග අනතුරුවලට මුල් වන රථවාහන ගැන බැලීමේදී වැඩියෙන්ම අනතුරට ලක් ව ඇත්තේ පදිකයින් බවත්, ඉන් අනතුරුව යතුරුපැදි වැඩි වශයෙන් අනතුරට පත් වන බවත්, ඉදිරි සැලසුම් සකස් කරන විට මේ සම්බන්ධයෙන් වැඩි අවධානයක් යොමු කරන බවයි නියෝජ්‍ය අමාත්‍යවරයා වැඩිදුරටත් සඳහන් කර සිටියේ.

