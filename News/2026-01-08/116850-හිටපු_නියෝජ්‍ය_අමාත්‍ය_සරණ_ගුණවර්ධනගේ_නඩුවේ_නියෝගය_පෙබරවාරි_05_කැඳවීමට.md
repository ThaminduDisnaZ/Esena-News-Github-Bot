---
title: "හිටපු නියෝජ්‍ය අමාත්‍ය සරණ ගුණවර්ධනගේ නඩුවේ නියෝගය පෙබරවාරි 05 කැඳවීමට නියෝග"
date: 2026-01-08 14:25:00
---

# හිටපු නියෝජ්‍ය අමාත්‍ය සරණ ගුණවර්ධනගේ නඩුවේ නියෝගය පෙබරවාරි 05 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

අත්තනගල්ල, කරස්නාගොඩ ප්‍රදේශයේ චීන සමාගමක් විසින් ක්‍රියාත්මක කළ ජල ව්‍යාපෘතියක් හේතුවෙන් අවතැන් වූ පවුල් 35 කගේ සුබසාධන කටයුතු වෙනුවෙන් එම සමාගම විසින් ලබාදුන් රුපියල් කෝටි 12 කට අධික මුදලක් සාවද්‍ය පරිහරණය කළේ යැයි චෝදනා ලබා සිටින හිටපු නියෝජ්‍ය අමාත්‍ය සරණ ගුණවර්ධනට එරෙහිව ගොනු කර තිබෙන නඩුව එහි නියෝගය සඳහා පෙබරවාරි 05 වැනිදා කැඳවන ලෙස කොළඹ මහාධිකරණය නියෝග කර තිබෙනවා.

මෙම නඩුව අද කොළඹ මහාධිකරණ විනිසුරු බුද්ධික සී. රාගල ඉදිරියේ කැඳවූ අවස්ථාවේදී, ඉදිරිපත් වූ කරුණු සලකා බැලූ විනිසුරුවරයා විසින් මෙම නියෝගය නිකුත් කර තිබෙනවා.

චීන සමාගමක් විසින් අත්තනගල්ල ප්‍රදේශයේ ක්‍රියාත්මක කළ ජල ව්‍යාපෘතියක් හේතුවෙන් අවතැන් වූ ජනතාවගේ සුබසාධන කටයුතු වෙනුවෙන් එම සමාගම විසින් අදාළ මුදල් වෙන් කර තිබෙන බවයි සඳහන් වන්නේ.

එසේ වෙන් කරන ලද රුපියල් දොළොස් කෝටි අනූ එක්දහස් පන්සියයක මුදලක් අවතැන් වූවන්ගේ සුබසාධන කටයුතුවලට නොයොදා, 2015 වසරේ ජනාධිපතිවරණයේ ප්‍රචාරණ කටයුතු සඳහා යෙදවීම තුළින් දණ්ඩ නීති සංග්‍රහයේ 389 වැනි වගන්තිය යටතේ වරදක් සිදු කළේ යැයි චෝදනා කරමින්, විත්තිකාර සරණ ගුණවර්ධනට එරෙහිව නීතිපතිවරයා විසින් මෙම නඩුව ගොනු කර තිබෙනවා.

