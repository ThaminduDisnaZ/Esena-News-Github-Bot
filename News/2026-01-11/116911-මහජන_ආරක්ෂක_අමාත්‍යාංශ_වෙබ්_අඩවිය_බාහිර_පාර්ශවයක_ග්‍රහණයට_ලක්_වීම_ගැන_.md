---
title: "මහජන ආරක්ෂක අමාත්‍යාංශ වෙබ් අඩවිය බාහිර පාර්ශවයක ග්‍රහණයට ලක් වීම ගැන CIDයෙන් විමර්ශනයක්"
date: 2026-01-11 20:45:00
---

# මහජන ආරක්ෂක අමාත්‍යාංශ වෙබ් අඩවිය බාහිර පාර්ශවයක ග්‍රහණයට ලක් වීම ගැන CIDයෙන් විමර්ශනයක්

![Thumbnail](https://helakuru.sgp1.cdn.digitaloceanspaces.com/esana/images/lib/police-gipp.jpg)

මහජන ආරක්ෂක අමාත්‍යාංශයේ නිල වෙබ් අඩවිය බාහිර පාර්ශවයක ග්‍රහණයට ලක් වීම සම්බන්ධයෙන් අපරාධ පරීක්ෂණ දෙපාර්තමේන්තුව මඟින් විමර්ශන ආරම්භ කර ඇති බව පොලීසිය පවසනවා.

ඒ අනුව නිල වෙබ් අඩවිය අවස්ථා කිහිපයකදී බාහිර පාර්ශවයක ග්‍රහණයට ලක් වීම නිරීක්ෂණය වූ බවත්, එම ගැටලුව යථාවත් කර ගැනීම සඳහා SL CERT සහ ICTA ආයතන මඟින් අවශ්‍ය පියවර ගැනීමට කටයුතු කර ඇති බවත් නිවේදනයක් නිකුත් කරමින් පොලීසිය සඳහන් කරනවා.

කෙසේ නමුත්, මෙම අතරතුරදී වෙබ් අඩවියේ රාජ්‍ය ලාංඡනයේ යම් අපැහැදිලි බවක් නිරීක්ෂණය වූ අතර, මහජන ආරක්ෂක අමාත්‍යවරයාගේ උපදෙස් අනුව අමාත්‍යාංශ ලේකම්වරයා පසුගිය 09 වන දින අපරාධ පරීක්ෂණ දෙපාර්තමේන්තුව වෙත පැමිණිල්ලක් ඉදිරිපත් කර ඇති බවයි සඳහන් වන්නේ.

මෙම පැමිණිල්ලට අනුව, අපරාධ පරීක්ෂණ දෙපාර්තමේන්තුව මඟින් මේ වන විට විමර්ශන ආරම්භ කර ඇති බවත්, මහජන ආරක්ෂක අමාත්‍යාංශ මට්ටමින් ද අභ්‍යන්තර පරීක්ෂණයක් ආරම්භ කර ඇති බවයි අදාළ නිවේදනයේ වැඩිදුරටත් දැක්වෙන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/696344f4f244epdf_page_0.jpeg)

