---
title: "අධ්‍යාපන ප්‍රතිසංස්කරණ ගැන අවබෝධයෙන් හා සාධාරණව සිදු කරන විවේචන විවෘතව භාර ගැනීමට සූදානම් - අගමැතිනිය"
date: 2026-01-11 20:20:00
---

# අධ්‍යාපන ප්‍රතිසංස්කරණ ගැන අවබෝධයෙන් හා සාධාරණව සිදු කරන විවේචන විවෘතව භාර ගැනීමට සූදානම් - අගමැතිනිය

![Thumbnail](https://helakuru.sgp1.cdn.digitaloceanspaces.com/esana/images/lib/harini-amarasuriya-2025-yud.jpg)

නව අධ්‍යාපන ප්‍රතිසංස්කරණ සම්බන්ධයෙන් අවබෝධයෙන් හා සාධාරණව සිදු කරන විවේචන විවෘතව භාර ගැනීමට සූදානම් බව අග්‍රමාත්‍ය ආචාර්ය හරිනි අමරසූරිය පවසනවා.

ඒ අනුව දෙහිවල ශාසනාරක්ෂක බල මණ්ඩලයේ සභාපති හා දෙහිවල පින්වත්ත පුරාණ විහාරාධිපති පූජ්‍ය වල්හපුතැන්නේ නන්දසුමන හිමියන්ට සල්පිටි කෝරළයේ ප්‍රධාන සංඝනායක පදවිය පිරිනැමීමේ උත්සවයට එක් වෙමින් ඇය මේ බව සඳහන් කළා.

මෙහිදී උත්සව සභාව අමතමින් පූජ්‍ය මැදගම්පිටිය විජිතධම්ම හිමි අදහස් පළ කරමින් සඳහන් කළේ, මෙම නව අධ්‍යාපන ප්‍රතිසංස්කරණ ජනවාරියේ සිට ක්‍රියාත්මක නොකර විධිමත් අධ්‍යයනයකින් පසු සිදු කරන ලෙස අග්‍රමාත්‍ය ආචාර්ය හරිනි අමරසූරිය ඉදිරියේ ඉල්ලා සිටින බවයි.

එයට ප්‍රතිචාර දක්වමින් අග්‍රමාත්‍යවරිය වැඩිදුරටත් සඳහන් කළේ සමාජයේ මතයට ඇහුම්කන් දිය යුතු බවත්, වෙනස් කළ යුතු තැන්වලදී මූලික අරමුණ රැක ගනිමින් නම්‍යශීලී වී වෙනස් කිරීම් සිදු කළ යුතු බවත්, අධ්‍යාපන ප්‍රතිසංස්කරණ දීර්ඝකාලීන වැඩසටහනක් බවත්ය.

