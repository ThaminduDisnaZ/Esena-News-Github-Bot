---
title: "ප්‍රමිතියෙන් තොර ප්‍රතිදේහ එන්නත් නඩුවේ පූර්ව නඩු විභාගය නොවැම්බර් 26 ආරම්භ කිරීමට නියෝග"
date: 2025-11-06 12:50:00
---

# ප්‍රමිතියෙන් තොර ප්‍රතිදේහ එන්නත් නඩුවේ පූර්ව නඩු විභාගය නොවැම්බර් 26 ආරම්භ කිරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

හිටපු අමාත්‍ය කෙහෙළිය රඹුක්වැල්ල ඇතුළු විත්තිකරුවන් 12 දෙනෙකුට එරෙහිව නීතිපතිවරයා විසින් පවරා ඇති නඩුවක පූර්ව නඩු විභාග සම්මන්ත්‍රණය නොවැම්බර් 26 වැනිදා ආරම්භ කිරීමට කොළඹ ස්ථිර ත්‍රිපුද්ගල මහාධිකරණ විනිසුරු මඬුල්ල අද (06) නියෝග කර තිබෙනවා.

රජයේ මුදල් වැය කරමින්, ප්‍රමිතියෙන් තොර ප්‍රතිදේහ එන්නත් සෞඛ්‍ය අමාත්‍යාංශයේ වෛද්‍ය සැපයුම් ඒකකයට මිලදී ගැනීමේ සිද්ධිය සම්බන්ධයෙන් හිටපු අමාත්‍ය කෙහෙළිය රඹුක්වැල්ල ඇතුළු විත්තිකරුවන් 12 දෙනෙකුට එරෙහිව මෙම නඩුව පවරා තිබෙනවා.

එම නඩුව අද ප්‍රියන්ත ලියනගේ, විරාජ් වීරසූරිය සහ තිලක රත්නබණ්ඩාර යන ත්‍රිපුද්ගල විනිසුරු මඬුල්ල හමුවේ කැඳවූ අවස්ථාවේ දී, නඩුවේ දෙවැනි විත්තිකාර කපිල වික්‍රමනායක වෙනුවෙන් පෙනී සිටි ජ්‍යෙෂ්ඨ ජනාධිපති නීතිඥ සරත් ඒකනායක විසින් කරුණු දක්වමින් සිය සේවාදායකයාට අද උදෑසන නාවල විවෘත විශ්ව විද්‍යාලයේ පැවැත්වෙන විභාගයකට පෙනී සිටීමට යෑමට අවසර ඉල්ලා සිටි අතර, විනිසුරු මඬුල්ල එම ඉල්ලීමට අවසර ලබාදී ඇති බවයි වැඩිදුරටත් සඳහන් වන්නේ.

