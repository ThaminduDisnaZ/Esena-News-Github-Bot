---
title: "සමාජ මාධ්‍ය හරහා ජනපති හා මැති ඇමතිවරුන්ට සිදු කරන මඩ ප්‍රහාරයන්ට නීතිය ක්‍රියාත්මක කරනවා - සුනිල් වටගල"
date: 2025-12-03 18:50:00
---

# සමාජ මාධ්‍ය හරහා ජනපති හා මැති ඇමතිවරුන්ට සිදු කරන මඩ ප්‍රහාරයන්ට නීතිය ක්‍රියාත්මක කරනවා - සුනිල් වටගල

![Thumbnail](https://helakuru.sgp1.cdn.digitaloceanspaces.com/esana/images/lib/sunil-watagala-tt.jpg)

සමාජ මාධ්‍යවල ජනාධිපතිවරයාට සහ ආණ්ඩුවේ ඇතැම් මැති ඇමතිවරුන්ට එරෙහිව අපහාසාත්මක ප්‍රචාරයන් සිදු කරන පුද්ගලයින්ට එරෙහිව හදිසි නීතිය ක්‍රියාත්මක කරන ලෙස සුනිල් වටගල නියෝජ්‍ය අමාත්‍යවරයා විසින් පොලීසියට උපදෙස් ලබා දී තිබෙනවා.

ඒ අනුව, සමාජ මාධ්‍ය හරහා ජනාධිපතිවරයාටත්, දේශපාලන අධිකාරියේ ඇතැම් තෝරාගත් කිහිප දෙනෙක්ටත් පදනම් විරහිත මඩ ප්‍රහාරයන් එල්ල කරමින් යන බවයි පොලිස් නිලධාරීන් සමඟ පැවති රැස්වීමක දී නියෝජ්‍ය අමාත්‍යවරයා සඳහන් කරන්නේ.

මේවා තවදුරටත් වර්ධනය විය හැකි බවත්, රටේ මහජන ආරක්ෂක පනතේ පස්වන වගන්තිය යටතේ ජනාධිපතිවරයා විසින් ප්‍රකාශ කර ඇති හදිසි අවස්ථා රෙගුලාසි තුළ, භෞතිකව, online මඟින්, AI තාක්ෂණය මඟින් හෝ, ඒ ආකාරයේ කිසිදු දෙයකින් මේ ව්‍යසනකාරී තත්ත්වය සම්බන්ධයෙන් අසත්‍ය අදහස්, විකෘති කිරීම්, මේ තත්ත්වය අඩාල කිරීමේ අර්ථයෙන් කිසිදු කෙනෙකුට සිදු කළ නොහැකි බවට දක්වා ඇති බව ඔහු ප්‍රකාශ කළා.

එලෙස සිදු කරන අයෙකුට අවුරුදු 05 කට වැඩි සිර දඬුවමක් හෝ, අමතර වැරදිවලට අවුරුදු 10 ක් දක්වා වූ සිර දඬුවම් දිය හැකි බවත්, මෙලෙස කටයුතු කරන පුද්ගලයින්ට නීතිමය ක්‍රියාමාර්ග ගැනීමට සිදු වන බවයි සුනිල් වටගල නියෝජ්‍ය අමාත්‍යවරයා වැඩිදුරටත් සඳහන් කර සිටියේ.

