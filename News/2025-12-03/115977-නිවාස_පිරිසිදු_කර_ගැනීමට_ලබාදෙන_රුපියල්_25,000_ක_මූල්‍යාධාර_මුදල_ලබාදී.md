---
title: "නිවාස පිරිසිදු කර ගැනීමට ලබාදෙන රුපියල් 25,000 ක මූල්‍යාධාර මුදල ලබාදීම ආරම්භ කෙරේ"
date: 2025-12-03 14:30:00
---

# නිවාස පිරිසිදු කර ගැනීමට ලබාදෙන රුපියල් 25,000 ක මූල්‍යාධාර මුදල ලබාදීම ආරම්භ කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/harini-thibirigasyaya-l.jpg)

කොළඹ දිස්ත්‍රික්කයේ තිඹිරිගස්යාය ප්‍රාදේශීය ලේකම් කොට්ඨාසයේ ගංවතුරෙන් හානියට පත් නිවාස පිරිසිදු කර ගැනීම වෙනුවෙන්, රජයෙන් ලබා දෙන රුපියල් 25,000 ක මූල්‍යාධාර මුදල ලබාදීම ආරම්භ කර තිබෙනවා.

පවතින ආපදා තත්ත්වයෙන් හානියට පත් නිවාස පිරිසිදු කර ගැනීම වෙනුවෙන් රජයෙන් රුපියල් 25,000 ක මූල්‍යාධාර මුදලක් ලබාදීමට තීරණය කර ඇති බව මුදල් අමාත්‍යාංශ ලේකම්වරයා සඳහන් කර තිබුණා.

ඒ අනුව, අදාළ මුදල ලබාදීම අග්‍රාමාත්‍ය හරිනි අමරසූරියගේ ප්‍රධානත්වයෙන් සිදු කර ඇති අතර, මෙහි දී තිඹිරිගස්යාය ප්‍රාදේශීය ලේකම් කොට්ඨාසයේ ගංවතුරෙන් ආපදාවට පත් ප්‍රදේශවල, නැවත නිවාසවල පදිංචි විය හැකි පවුල් 100 කට අධික පිරිසකට නිවාස පිරිසිදු කර ගැනීම වෙනුවෙන් රුපියල් 25,000 ක මූල්‍යාධාර ලබාදී ඇති බවයි සඳහන් වන්නේ.

ඉදිරියේදී ආපදා සිදු වූ සෙසු ප්‍රාදේශීය ලේකම් කොට්ඨාසවල ජනතාවට ද තම නිවාස පිරිසිදු කර ගැනීම වෙනුවෙන් අදාළ ප්‍රාදේශීය ලේකම් කාර්යාල මඟින් මෙම මුදල ලබාදීමට නියමිතව බවයි වැඩිදුරටත් සඳහන් වෙන්නේ.

