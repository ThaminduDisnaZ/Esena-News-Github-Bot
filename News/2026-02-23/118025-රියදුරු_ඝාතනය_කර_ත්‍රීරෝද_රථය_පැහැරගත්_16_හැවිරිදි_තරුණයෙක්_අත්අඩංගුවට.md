---
title: "රියදුරු ඝාතනය කර ත්‍රීරෝද රථය පැහැරගත් 16 හැවිරිදි තරුණයෙක් අත්අඩංගුවට"
date: 2026-02-23 11:45:00
---

# රියදුරු ඝාතනය කර ත්‍රීරෝද රථය පැහැරගත් 16 හැවිරිදි තරුණයෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2[1].jpg)

පුත්තලම ප්‍රදේශයේ ත්‍රිරෝද රථ රියදුරකු ඝාතනය කර එම රථය කොල්ල කෑ බව කියන සැකකරුවකු පුත්තලම පොලිසිය විසින් අත්අඩංගුවට ගෙන තිබෙනවා.

මෙම සිදුවීම සම්බන්ධයෙන් අත්අඩංගුවට ගෙන ඇත්තේ පුත්තලම, තිල්ලඩිය, රත්මල්යාය පදිංචි 16 හැවිරිදි තරුණයෙක් බවයි පොලිසිය සඳහන් කළේ.

ඊයේ (22) දින උදෑසන පුත්තලම අඩපනාවිල්ලුව ප්‍රදේශයේ කාණුවක් තුළ පුද්ගල මළ සිරුරක් ඇති බවට ලද ඇමතුමක් මත පොලිසිය විසින් විමර්ශනයක් ආරම්භ කළ අතර, එහිදී අනාවරණය වී ඇත්තේ මෙලෙස ඝාතනය වී ඇත්තේ පසුගිය 21 වැනි දින සිය ත්‍රීරෝද රථයෙන් කුලී ගමනක් සඳහා පිටත්ව ගිය අබ්දුල් ලතීෆ් නම් 75 හැවිරිදි අයකු බවයි.

එදින රාත්‍රි 9.30 ට පමණ සිය නිවසට පැමිණ ඇති මෙම සැකකරු සමඟ මරණකරු අදාළ කුලී ගමන පිටත්ව ගොස් ඇති බව පොලිස් විමර්ශනවලදී අනාවරණය වී ඇති අතර, පසුව රියදුරුට තියුණු ආයුධයකින් පහර දී ඝාතනය කර ත්‍රීරෝද රථය පැහැරගෙන ගොස් තිබෙනවා.

මෙම සැකකරු ඔහුගේ නිවසේ සිටියදී පොලිසිය විසින් ඊයේ දින අත්අඩංගුවට ගෙන ඇති අතර, සිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.

