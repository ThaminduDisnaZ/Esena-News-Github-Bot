---
title: "ට්‍රම්ප්ගේ ෆ්ලොරිඩා හි පිහිටි නිවසට අනවසරයෙන් ඇතුළු වීමට උත්සාහ කළ අයෙක් ආරක්ෂක අංශ වෙඩි ප්‍රහාරයකින් මරුට"
date: 2026-02-23 08:45:00
---

# ට්‍රම්ප්ගේ ෆ්ලොරිඩා හි පිහිටි නිවසට අනවසරයෙන් ඇතුළු වීමට උත්සාහ කළ අයෙක් ආරක්ෂක අංශ වෙඩි ප්‍රහාරයකින් මරුට

![Thumbnail](https://helakuru.sgp1.cdn.digitaloceanspaces.com/esana/images/lib/trump-florida.jpg)

අමෙරිකානු ජනාධිපති ඩොනල්ඩ් ට්‍රම්ප්ට අයත් ෆ්ලොරිඩා හි පිහිටි Mar-a-Lago නිකේතනයේ අධි ආරක්ෂිත කලාපයට අනවසරයෙන් ඇතුළු වීමට උත්සාහ කළ සන්නද්ධ පුද්ගලයකු ආරක්ෂක අංශ එල්ල කළ වෙඩි ප්‍රහාරයකින් මිය ගොස් තිබෙනවා.

ඒ අනුව, එම මිය ගිය පුද්ගලයා උතුරු කැරොලිනා ප්‍රාන්තයේ පදිංචි 21 හැවිරිදි ඔස්ටින් ටකර් මාර්ටින් ලෙස හඳුනාගෙන ඇති අතර, ඔහු මීට දින කිහිපයකට පෙර අතුරුදහන් වී ඇති බවට පවුලේ අය විසින් වාර්තා කර තිබූ බවයි සඳහන් වන්නේ.

සැකකරු විසින් සිය රිය ධාවනය කරමින් අධි ආරක්ෂිත කලාපය තුළට ඇතුළු වීමට උත්සාහ කර ඇති අතර, ඔහු සතුව shotgun වර්ගයේ ගිනි අවියක් සහ ගෑස් කෑනයක් තිබී ඇති බවත්, අදාළ ගිනි අවියේ අසුරණය ඔහුගේ රථය තුළ තිබී සොයාගෙන ඇති බවත් දැක්වෙනවා.

මෙම සිදුවීම වන අවස්ථාවේදී ජනාධිපති ට්‍රම්ප් සහ ඔහුගේ බිරිඳ මෙලානියා Mar-a-Lago නිකේතනයේ රැඳී නොසිටි අතර, ඔවුන් වොෂින්ටනයේ ධවල මන්දිරයේ සිටි බවයි සඳහන් වන්නේ.

