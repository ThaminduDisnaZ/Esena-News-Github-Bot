---
title: "2026 වසරේදී තැපැල් දෙපාර්තමේන්තුවට රුපියල් මිලියන 15,000 ක ආදායම් ඉලක්කයක්"
date: 2026-02-23 12:45:00
---

# 2026 වසරේදී තැපැල් දෙපාර්තමේන්තුවට රුපියල් මිලියන 15,000 ක ආදායම් ඉලක්කයක්

![Thumbnail](https://helakuru.sgp1.cdn.digitaloceanspaces.com/esana/images/lib/nalinda-jayathissa-jio.jpg)

තැපැල් දෙපාර්තමේන්තුවට මෙම වසරේදී රුපියල් මිලියන 15,000 ක ආදායම් ඉලක්ක පහසුවෙන් සපුරා ගත හැකි වන බව සෞඛ්‍ය හා ජනමාධ්‍ය අමාත්‍ය නලින්ද ජයතිස්ස පවසනවා.

පසුගිය වසරේදී රුපියල් මිලියන 2,000 ක් පමණ තැපැල් දෙපාර්තමේන්තුවේ උන්නතිය වෙනුවෙන් වෙන් කරමින්, රුපියල් මිලියන 13,450 ක ආදායමක් උත්පාදනය කිරීමට හැකි වූ බවයි ප්‍රතිසංස්කරණය කරන ලද මඩවල, උල්පත තැපැල් කාර්යාල විවෘත කිරීමේ අවස්ථාවට එක් වෙමින් අමාත්‍යවරයා ප්‍රකාශ කළේ.

තැපැල් සේවාව නව්‍යකරණයට සහ සංවර්ධනයට පියවර ගනිමින් සිටින බව ද, මධ්‍යම තැපැල් හුවමාරුව සඳහා ආරක්ෂිත කැමරා 209 ක් මිලදී ගැනීම සඳහා රුපියල් මිලියන 27 ක් සහ ටැබ් පරිගණක 1,500 ක් මිලදී ගැනීම සඳහා මිලියන 101 ක් වෙන් කර ඇති බව ද අමාත්‍යවරයා සඳහන් කළා.

රුපියල් මිලියන 31 ක් වියදම් කර තැපැල් කාර්යාල සඳහා සවිකිරීමට ඇඟිලි සලකුණු යන්ත්‍ර 657 ක් මිලදී ගැනීමට ද තැපැල් දෙපාර්තමේන්තුව කටයුතු යොදා ඇති බවයි අමාත්‍ය නලින්ද ජයතිස්ස වැඩිදුරටත් ප්‍රකාශ කර සිටියේ.

