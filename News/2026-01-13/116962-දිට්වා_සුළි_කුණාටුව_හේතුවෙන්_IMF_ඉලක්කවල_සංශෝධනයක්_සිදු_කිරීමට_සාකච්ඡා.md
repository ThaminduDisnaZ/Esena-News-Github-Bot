---
title: "දිට්වා සුළි කුණාටුව හේතුවෙන් IMF ඉලක්කවල සංශෝධනයක් සිදු කිරීමට සාකච්ඡා කරනවා - මහ බැංකු අධිපති"
date: 2026-01-13 11:00:00
---

# දිට්වා සුළි කුණාටුව හේතුවෙන් IMF ඉලක්කවල සංශෝධනයක් සිදු කිරීමට සාකච්ඡා කරනවා - මහ බැංකු අධිපති

![Thumbnail](https://helakuru.sgp1.cdn.digitaloceanspaces.com/esana/images/lib/nandalal-weerasinhe-lo.jpg)

දිට්වා සුළි කුණාටුවෙන් මෙරටට සිදු වූ බලපෑම් හේතුවෙන් ජාත්‍යන්තර මූල්‍ය අරමුදලේ ඉලක්කවල සංශෝධනයක් විය යුතු බව මහ බැංකු අධිපති ආචාර්ය නන්දලාල් වීරසිංහ පවසනවා.

ඒ අනුව, ඒ සම්බන්ධයෙන් වන සාකච්ඡාවක් රජය සහ ජාත්‍යන්තර මූල්‍ය අරමුදල සමඟ ඉදිරියේදී පැවැත්වීමට නියමිතව ඇති බවයි දෙරණ 360 වැඩසටහනට එක් වෙමින් මහ බැංකු අධිපතිවරයා සඳහන් කළේ.

මූල්‍ය අරමුදල සමඟ වැඩසටහන්වලදී සෑම අවස්ථාවකදීම ක්‍රියාත්මක වන්නේ සාකච්ඡා කරන අවස්ථාවේ පවතින තත්ත්වය මත බව ද, යම්කිසි වෙනසක් සිදුවූ පසු, අනිවාර්යයෙන්ම ඉලක්ක වෙනස් විය යුතු බව ද මහ බැංකු අධිපතිවරයා එහිදී ප්‍රකාශ කළා.

දිට්වා සුළි කුණාටුව නිසා ඇති වූ තත්ත්වය බලාපොරොත්තු නොවූ තත්ත්වයක් බවත්, එම තත්ත්වය හේතුවෙන් අමතර අයවැය වියදමක් දැරීමට සිදුවීම නිසා IMF ඉලක්ක වෙනස් විය යුතු බවත්, ඒ හේතුවෙන් ඒ සඳහා අවශ්‍ය කාලය ලබා ගැනීමට 05 වන සමාලෝචනයට කල් ලබාගත් බවයි මහ බැංකු අධිපතිවරයා වැඩිදුරටත් සඳහන් කර සිටියේ.

