---
title: "රමිත රඹුක්වැල්ලට එරෙහි නඩුව පෙබරවාරි 11 කැඳවීමට නියෝග"
date: 2026-01-13 11:50:00
---

# රමිත රඹුක්වැල්ලට එරෙහි නඩුව පෙබරවාරි 11 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/ramith-rambukwella-i.jpg)

නීති විරෝධී ලෙස වත්කම් උපයාගත් බවට චෝදනා කරමින් හිටපු අමාත්‍ය කෙහෙළිය රඹුක්වැල්ලගේ පුත් රමිත රඹුක්වැල්ලට එරෙහිව ගොනු කර ඇති නඩුව වැඩිදුර පූර්ව නඩු විභාග සම්මන්ත්‍රණය සඳහා පෙබරවාරි මස 11 වැනිදා කැඳවන ලෙස කොළඹ මහාධිකරණය අද (13) නියෝග කළා.

මෙම නඩුව අද කොළඹ මහාධිකරණ විනිසුරු මොහොමඩ් මිහාල් හමුවේ කැඳවූ අවස්ථාවේදී, මෙම නඩුකරයට අදාළ ලේඛන කිහිපයක් අල්ලස් කොමිසම විසින් අධිකරණයට භාර දීමට පියවර ගෙන තිබුණා.

ඉන් අනතුරුව, එම ලේඛනවල පිටපත් විත්ති පාර්ශ්වයට ලබාදෙන ලෙස විනිසුරුවරයා නියම කළ අතර, ඉදිරිපත් වූ කරුණු සලකා බැලූ විනිසුරුවරයා නඩුවේ පූර්ව නඩු විභාග සම්මන්ත්‍රණය ඉදිරි දින අවසන් කළ යුතු බව පාර්ශ්වයන්ට දැනුම් දුන්නා.

2020 අගෝස්තු 13 වැනිදා සිට 2024 ජුනි 24 වැනිදා අතර කාලසීමාව තුළ හිටපු අමාත්‍ය කෙහෙළිය රඹුක්වැල්ලගේ පෞද්ගලික ලේකම්වරයා ලෙස කටයුතු කරමින්, රුපියල් කෝටි විසි හතකට අධික වටිනාකමකින් යුත් වත්කම් අයථා ලෙස උපයා ගැනීම සම්බන්ධයෙන් අල්ලස් කොමිසම විසින් මෙම අධිචෝදනා ගොනු කර තිබෙනවා.

මේ අතර මුදල් විශුද්ධිකරණය වැළැක්වීමේ පනත යටතේ වරදක් සිදු කළේ යැයි චෝදනා කරමින් හිටපු අමාත්‍ය කෙහෙළිය රඹුක්වැල්ල, ඔහුගේ බිරිඳ සහ දියණියන් තිදෙනා හා බෑණාට එරෙහිව ගොනු කර ඇති නඩුව විභාගය සඳහා පෙබරවාරි මස 13 වැනිදා යළි කැඳවන ලෙසටද කොළඹ මහාධිකරණය අද දින නියෝග කර ඇති බවයි වැඩිදුරටත් සඳහන් වන්නේ.

