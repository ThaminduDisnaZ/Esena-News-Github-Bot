---
title: "චන්ද්‍රිකා ඡායාරූප විශ්ලේෂණයෙන් දිට්වා සුළි කුණාටුවෙන් පසු සිදු වූ නායයෑම් 4,800 ක් හඳුනාගනී"
date: 2026-01-13 09:00:00
---

# චන්ද්‍රිකා ඡායාරූප විශ්ලේෂණයෙන් දිට්වා සුළි කුණාටුවෙන් පසු සිදු වූ නායයෑම් 4,800 ක් හඳුනාගනී

![Thumbnail](https://helakuru.sgp1.cdn.digitaloceanspaces.com/esana/images/lib/landslide-dd.jpg)

'දිට්වා' සුළි කුණාටුවෙන් පසු චන්ද්‍රිකා දත්ත ඔස්සේ සිදු කළ පරීක්ෂණ මඟින් නායයෑම් 4,800 ක පමණ ප්‍රමාණයක් හඳුනාගෙන ඇති බව ආතර් සී. ක්ලාක් මධ්‍යස්ථානයේ අධ්‍යක්ෂ ජනරාල් කුමාරී මිගහකොටුව පවසනවා.

ඒ අනුව, දිට්වා සුළි කුණාටුව ඇති වීමෙන් පසු ලබාගත් චන්ද්‍රිකා ඡායාරූප සහ දත්ත භාවිත කර නායයෑම් සිතියම්ගත කිරීමක් සිදු කළ බවත්, එම සිතියම් විශ්ලේෂණය කිරීමෙන් මාධ්‍ය මඟින් මෙතෙක් වාර්තා කර ඇති නායයෑම් සංඛ්‍යාවට වඩා ඉතා විශාල ප්‍රමාණයක නායයෑම් සිදු වී ඇති බව හඳුනාගත හැකි වූ බවයි මාධ්‍ය හමුවකට එක් වෙමින් ඇය සඳහන් කළේ.

චන්ද්‍රිකා ඡායාරූප විශ්ලේෂණය හරහා රට පුරා නායයෑම් සම්පූර්ණ ලෙස සිතියම්ගත කළ අතර, එමඟින් නායයෑම් සිදුවීම් සම්පූර්ණ සංඛ්‍යාව 4,800 කට ආසන්න බව අනාවරණය වී ඇති බවත්, මෙම නායයෑම් වැඩි ප්‍රමාණයක් මධ්‍යම කඳුකරය ආශ්‍රිතව සිදුව ඇති බවයි කුමාරී මිගහකොටුව වැඩිදුරටත් ප්‍රකාශ කළේ.

