---
title: "ක්ෂුද්‍ර මූල්‍ය හා ණය නියාමන අධිකාරී පනත් කෙටුම්පත ගැන අදහස් විමසයි"
date: 2026-01-12 17:45:00
---

# ක්ෂුද්‍ර මූල්‍ය හා ණය නියාමන අධිකාරී පනත් කෙටුම්පත ගැන අදහස් විමසයි

![Thumbnail](https://helakuru.sgp1.cdn.digitaloceanspaces.com/esana/images/lib/vido-iop.jpg)

ක්ෂුද්‍ර මූල්‍ය හා ණය නියාමන අධිකාරිය පනත් කෙටුම්පත සම්බන්ධයෙන් ආර්ථික සංවර්ධනය සහ අන්තර්ජාතික සබඳතා පිළිබඳ ආංශික අධීක්ෂණ කාරක සභාව විසින් ප්‍රජා මූල්‍ය සමිති නියෝජිතයින්ගෙන් අදහස් විමසීමක් සිදු කර තිබෙනවා.

මෙහිදී අදහස් දක්වමින් ප්‍රජා මූල්‍ය සමිති නියෝජිතයින්, ප්‍රජා මූල්‍ය සමිති මඟින් සිදු කරනු ලබන කාර්යභාරය පැහැදිලි කරමින් එය ක්ෂුද්‍ර මූල්‍ය හා ණය ලබාදෙන වාණිජ ආයතනවලින් වෙනස් වන ආකාරය පිළිබඳව කාරක සභාවට කරුණු ඉදිරිපත් කර තිබෙනවා.

විශේෂයෙන් ම ශ්‍රී ලංකාවේ ග්‍රාමීය ප්‍රදේශවල කාන්තාවන් ඇතුළු ජනතාවගේ ආර්ථික නගාසිටුවීම සඳහා ප්‍රජා මූල්‍ය සමිති සුවිශේෂී කාර්යභාරයක් ඉටු කරන බව ඔවුන් පෙන්වා දී ඇති අතර, ක්ෂුද්‍ර මූල්‍ය හා ණය නියාමන අධිකාරිය පනත් කෙටුම්පත මඟින් ක්ෂුද්‍ර මූල්‍ය හා ණය ලබාදෙන සියලු ආයතන එකම නියාමන අධිකාරියක් යටතට පත් කිරීම, ප්‍රජා මූල්‍ය සමිති මඟින් සිදු කරනු ලබන මෙම සමාජමය කාර්යභාරයට බලපෑම් ඇති කළ හැකි බව ද එම නියෝජිතයින් අවධාරණය කර තිබෙනවා.

සංශෝධනවලට යටත්ව ක්ෂුද්‍ර මූල්‍ය හා ණය නියාමන අධිකාරිය පනත් කෙටුම්පත සඳහා කාරක සභාවේ අනුමතිය හිමි වූ අතර, මෙම පනත් කෙටුම්පත රජයේ මුදල් පිළිබඳ කාරක සභාවේ විෂය පථයට අදාළ කරුණු අන්තර්ගත කර ඇති බැවින් එම කාරක සභාවේ සලකා බැලීම සඳහා යොමු කිරීමට ද තීරණය කර ඇති බවයි වැඩිදුරටත් සඳහන් වන්නේ.

