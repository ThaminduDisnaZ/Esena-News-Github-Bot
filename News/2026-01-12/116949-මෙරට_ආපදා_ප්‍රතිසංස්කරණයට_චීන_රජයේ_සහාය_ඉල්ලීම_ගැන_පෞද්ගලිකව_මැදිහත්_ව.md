---
title: "මෙරට ආපදා ප්‍රතිසංස්කරණයට චීන රජයේ සහාය ඉල්ලීම ගැන පෞද්ගලිකව මැදිහත් වන බවට චීන විදේශ කටයුතු ඇමතිගෙන් සහතිකයක්"
date: 2026-01-12 17:25:00
---

# මෙරට ආපදා ප්‍රතිසංස්කරණයට චීන රජයේ සහාය ඉල්ලීම ගැන පෞද්ගලිකව මැදිහත් වන බවට චීන විදේශ කටයුතු ඇමතිගෙන් සහතිකයක්

![Thumbnail](https://helakuru.sgp1.cdn.digitaloceanspaces.com/esana/images/lib/china-foring-iop.jpg)

මෙරට සිදු වූ ආපදා තත්ත්වය හේතුවෙන් බලපෑමට ලක් ව ඇති බවට හඳුනාගත් මාර්ග, දුම්රිය මාර්ග සහ පාලම් ප්‍රතිසංස්කරණය කිරීම ඇතුළු යටිතල පහසුකම් සංවර්ධනය සඳහා විදේශ කටයුතු, විදේශ රැකියා සහ සංචාරක අමාත්‍ය විජිත හේරත් විසින් චීන රජයෙන් සහාය පතා සිදු කළ විශේෂ ඉල්ලීම කෙරෙහි තමන් පෞද්ගලිකව මැදිහත් වන බව චීන විදේශ කටයුතු අමාත්‍ය Wang Yi සහතික වී තිබෙනවා.

ශ්‍රී ලංකාව ඉක්මනින් යථා තත්ත්වයට පත් කිරීම සඳහා නිවැරදි මාවතේ ගමන් කරන බව විශ්වාසය පළ කළ හැකි බවත්, ඒ සඳහා චීන රජයේ පූර්ණ සහයෝගය ලබා දෙන බවත් මෙරට සංචාරයක නිරත වූ අමාත්‍ය Wang Yi ප්‍රකාශ කර ඇති බවයි විදේශ කටයුතු අමාත්‍යාංශය සඳහන් කළේ.

අද උදෑසන (12) මහජන චීන සමූහාණ්ඩුවේ විදේශ කටයුතු අමාත්‍ය Wang Yi ශ්‍රී ලංකාවේ කළ කෙටි සංචාරය අතරතුර අමාත්‍ය විජිත හේරත් හමු වූ අවස්ථාවේදී, 'දිට්වා' සුළි කුණාටුවෙන් පසු චීනය විසින් ශ්‍රී ලංකාවට ලබා දුන් හදිසි ආපදා සහන වෙනුවෙන් අමාත්‍ය විජිත හේරත් චීන රජයට සහ ජනතාවට සිය කෘතඥතාව පළ කර ඇති බවයි වැඩිදුරටත් සඳහන් වන්නේ.

