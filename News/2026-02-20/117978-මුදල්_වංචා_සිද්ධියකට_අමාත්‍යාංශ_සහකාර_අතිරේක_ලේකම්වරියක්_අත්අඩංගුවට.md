---
title: "මුදල් වංචා සිද්ධියකට අමාත්‍යාංශ සහකාර අතිරේක ලේකම්වරියක් අත්අඩංගුවට"
date: 2026-02-20 14:25:00
---

# මුදල් වංචා සිද්ධියකට අමාත්‍යාංශ සහකාර අතිරේක ලේකම්වරියක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested-woman-archived.jpg)

රාජ්‍ය පරිපාලන අමාත්‍යාංශයේ සහකාර අතිරේක ලේකම්වරියක් පොලිස් මධ්‍යම අපරාධ විමර්ශන කාර්යාංශය විසින් ඊයේ (19) අත්අඩංගුවට ගෙන තිබෙනවා.

අධි-සුඛෝපභෝගී වාහනයක් ලබාදෙන බව පවසා, රුපියල් දෙකෝටි විසිහත් ලක්ෂයක මුදලක් වංචා කළ බව කියන සිද්ධියක් සම්බන්ධයෙන් ඇය මෙලෙස අත්අඩංගුවට ගෙන ඇති බවයි සඳහන් වන්නේ.

දෙහිවල නැදිමාල පදිංචි 56 හැවිරිදි නිලධාරිනියක් මෙලෙස අත්අඩංගුවට ගෙන ඇති අතර, එම සැකකාරිය මීට මාස හතකට පෙර වරාය හා සිවිල් ගුවන් සේවා අධිකාරියේ සේවය කර ඇති බවත්, එම අවධියේදී පැමිණිලිකාර වෛද්‍යවරයාගෙන් මුදල් ලබා ගෙන ඇති බවත් සඳහන්.

පසුව සැකකාරිය අදාළ වෛද්‍යවරයාට වාහනය හෝ මුදල් ලබා නොදී මඟහැර ඇති බවත්, එහිදී වෛද්‍යවරයා විසින් සිද්ධිය පිළිබඳව පොලිසිය වෙත පැමිණිලි කර ඇති බවයි වැඩිදුරටත් සඳහන් වන්නේ.

