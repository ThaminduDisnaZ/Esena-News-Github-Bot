---
title: "අත්අඩංගුවේ සිටි කාන්තාවක් පලායෑමේ සිද්ධියකට පොලිසියේ තිදෙනෙකුගේ වැඩ තහනම් කෙරේ"
date: 2026-02-20 13:45:00
---

# අත්අඩංගුවේ සිටි කාන්තාවක් පලායෑමේ සිද්ධියකට පොලිසියේ තිදෙනෙකුගේ වැඩ තහනම් කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/srilanka-police[1].jpg)

රැඳවුම් නියෝග මත ගල්කිස්ස මූලස්ථාන පොලිසියේ අත්අඩංගුවේ සිටියදී මත්ද්‍රව්‍ය ජාවාරම්කාරියක් පලා යාමේ සිද්ධියට අදාළව පොලිස් සැරයන්වරුන් දෙදෙනෙකුගේ සහ පොලිස් කොස්තාපල්වරියකගේ වැඩ තහනමට ලක් කර තිබෙනවා.

මොරටුව පොලිස් විශේෂ කාර්ය බළකා කඳවුරේ ස්ථාපිත විශේෂ මෙහෙයුම් ඒකකයේ කණ්ඩායමක් විසින් අදාළ මත්ද්‍රව්‍ය ජාවාරම්කාරිනිය හෙරොයින් මිලිගෑම් 36,650 ක් සමඟ පසුගියදා අත්අඩංගුවට ගෙන තිබුණා.

පසුව අදාළ සැකකාරිය රැඳවුම් නියෝග මත ගල්කිස්ස පොලිස් ස්ථානයේ රඳවා සිටියදී, පසුගිය 16 වැනිදා ශාරීරික අවශ්‍යතාවක් ඇති බව පවසා කොස්තාපල්වරියක් සමඟ වැසිකිළියකට යාමේදී ඇය අත්අඩංගුවෙන් මිදී මාර්ගයේ නවතා තිබූ යතුරුපැදියක නැඟ පලා ගොස් තිබුණා.

කෙසේ නමුත් පලාගිය එම සැකකාරියව විශේෂ පොලිස් කණ්ඩායමක් විසින් පැය 08 කට පසු එදිනම තලවතුගොඩ කිඹුලාඇල ප්‍රදේශයේදී අත්අඩංගුවට ගැනීමට කටයුතු කර තිබුණා.

