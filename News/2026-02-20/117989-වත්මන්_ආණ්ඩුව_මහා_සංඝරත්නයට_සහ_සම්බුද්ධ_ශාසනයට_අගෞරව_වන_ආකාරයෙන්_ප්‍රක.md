---
title: "වත්මන් ආණ්ඩුව මහා සංඝරත්නයට සහ සම්බුද්ධ ශාසනයට අගෞරව වන ආකාරයෙන් ප්‍රකාශ සිදු කරනවා - නාමල්"
date: 2026-02-20 20:00:00
---

# වත්මන් ආණ්ඩුව මහා සංඝරත්නයට සහ සම්බුද්ධ ශාසනයට අගෞරව වන ආකාරයෙන් ප්‍රකාශ සිදු කරනවා - නාමල්

![Thumbnail](https://helakuru.sgp1.cdn.digitaloceanspaces.com/esana/images/lib/namal-rajapaksha-mm.jpg)

වත්මන් ආණ්ඩුව මහා සංඝරත්නයට සහ සම්බුද්ධ ශාසනයට අගෞරව වන ආකාරයෙන් ප්‍රකාශ සිදු කරන බව ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී නාමල් රාජපක්ෂ පවසනවා.

වෙහෙර විහාරස්ථාන ගොඩ නඟනවා වෙනුවට, රටේ මහජනතාව ආගමික සිද්ධස්ථානවලින් ඈත් කරන සංස්කෘතියක් ආණ්ඩුව තුළ ක්‍රියාත්මක වන බවයි අද (20) මාධ්‍ය වෙත අදහස් දක්වමින් මන්ත්‍රීවරයා ප්‍රකාශ කළේ.

ආගමික සිද්ධස්ථාන සහ ආගමික නායකයන්ට එරෙහිව දැඩි බලවේගයක් මේ ආණ්ඩුව ඇතුළත ක්‍රියාත්මක වන බවත්, මෙය LTTE ඩයස්පෝරාවේ උවමනාව ද, ආණ්ඩුවේ අවශ්‍යතාවය ද, නැත්නම් එම දෙකම එකතු වී සමස්ත සමාජයම බිඳ දමන්නට උත්සාහ කරන්නේ ද යන්න සම්බන්ධයෙන් ගැටලුවක් ඇති බවයි මන්ත්‍රීවරයා ප්‍රකාශ කළේ.

සම්බුද්ධ ශාසනයත්, බුද්ධ ධර්මයත් ආරක්ෂා කර ගැනීම සඳහා සඟ සමුළුවක් පැවැත්විය යුතු බව ද, රටේ සියලු ආගම් රඳා පවතින්නේ බුද්ධ ශාසනය සහ බුද්ධ ධර්මය මත බව ද, අද රට තුළ ආගම් අතර ගැටලුවක් නොමැති බව ද ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී නාමල් රාජපක්ෂ වැඩිදුරටත් සඳහන් කර සිටියා.

