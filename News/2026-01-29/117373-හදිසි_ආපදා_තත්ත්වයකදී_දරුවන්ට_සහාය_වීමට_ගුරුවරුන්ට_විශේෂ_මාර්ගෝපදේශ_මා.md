---
title: "හදිසි ආපදා තත්ත්වයකදී දරුවන්ට සහාය වීමට ගුරුවරුන්ට විශේෂ මාර්ගෝපදේශ මාලාවක්"
date: 2026-01-29 12:40:00
---

# හදිසි ආපදා තත්ත්වයකදී දරුවන්ට සහාය වීමට ගුරුවරුන්ට විශේෂ මාර්ගෝපදේශ මාලාවක්

![Thumbnail](https://helakuru.sgp1.cdn.digitaloceanspaces.com/esana/images/lib/national-child-protection-authority-archived.jpg)

හදිසි ආපදා තත්ත්වයකදී ළමුන්ට සහාය වීම සඳහා ගුරුවරුන් වෙත මාර්ගෝපදේශ මාලාවක් නිකුත් කිරීමට, ජාතික ළමා ආරක්ෂණ අධිකාරිය පියවර ගෙන තිබෙනවා.

ඒ අනුව, ගුරුවරුන් විසින් ළමයින් වෙත කළ යුතු සහ නොකළ යුතු දෑ යන කාණ්ඩ දෙකක් ඔස්සේ එම මාර්ගෝපදේශ මාලාව නිකුත් කර ඇති බවයි සඳහන් වන්නේ.

පාසල් ළමුන් නිල ඇඳුම්, සපත්තු සහ වෙනත් පාසල් උපකරණ නොමැතිව පැමිණිය ද ළමුන් වෙනස් කොට නොසැලකීම, ළමුන් සඳහා සවන් දීම, පාසල තුළ ආරක්ෂාව හා රැකවරණය ලැබිය හැකි ස්ථානයක් බවට පත් කිරීම, ළමුන්ට අනාගතය පිළිබඳ සුබවාදී බලාපොරොත්තු ලබාදීම, ළමුන් සඳහා සහකම්පනයෙන් යුතුව ක්‍රියා කිරීම ආදිය කළ යුතු දේ ලෙස ජාතික ළමා ආරක්ෂණ අධිකාරිය නිකුත් කළ මාර්ගෝපදේශ මාලාවේ ඇතුළත් වනවා.

කම්පන සහගත තත්ත්වයන් ළමුන්ට නැවත ආවර්ජනය නොකරවීම, ආපදාවලට මුහුණ දුන් ළමුන් වෙනස් නොකොට සැලකීම, ආපදාවට ලක් වූ ළමුන් පිළිබඳව ගුරු විවේකාගාර තුළ හෝ පාසලේ වෙනත් ස්ථානවල සාකච්ඡා නොකිරීම, ඉටු කළ නොහැකි පොරොන්දු ළමුන් සඳහා ලබා නොදීම වැනි දෑ නොකළ යුතු බවයි ජාතික ළමා ආරක්ෂණ අධිකාරිය ගුරුවරුන්ට දැනුම් දී ඇත්තේ‍.

ළමුන්ගේ ආරක්ෂාව සම්බන්ධයෙන් දැනුම්දීම සඳහා 1929 ක්ෂණික ඇමතුම් අංකය සහ ළමුන්ගේ මානසික සෞඛ්‍ය අධ්‍යයනය සඳහා 1926 යන අංක හඳුන්වා දීමට ද පියවර ගෙන තිබෙනවා.

