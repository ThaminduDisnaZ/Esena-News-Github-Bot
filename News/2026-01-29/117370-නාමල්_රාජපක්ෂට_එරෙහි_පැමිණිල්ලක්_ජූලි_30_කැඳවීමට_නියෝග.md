---
title: "නාමල් රාජපක්ෂට එරෙහි පැමිණිල්ලක් ජූලි 30 කැඳවීමට නියෝග"
date: 2026-01-29 11:04:40
---

# නාමල් රාජපක්ෂට එරෙහි පැමිණිල්ලක් ජූලි 30 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/namal-rajapaksha-ff.jpg)

මුදල් විශුද්ධිකරණය වැළැක්වීමේ පනත යටතේ පාර්ලිමේන්තු මන්ත්‍රී නාමල් රාජපක්ෂට එරෙහිව සිදු කරන විමර්ශනයකට අදාළ පැමිණිල්ලක් යළිත් ජූලි මස 30 වැනිදා කැඳවන ලෙස කොළඹ මහේස්ත්‍රාත් අධිකරණය නියම කර තිබෙනවා.

මෙම පැමිණිල්ල අද (29) කොළඹ ප්‍රධාන මහේස්ත්‍රාත් අසංග එස්. බෝදරගම ඉදිරියේ කැඳවූ අවස්ථාවේදී සැකකාර නාමල් රාජපක්ෂ ඇතුළු සැකකරුවන් හතර දෙනකු අධිකරණයේ පෙනී සිටි බවයි සඳහන් වන්නේ.

මෙම සිද්ධියට අදාළ නීතිපති උපදෙස් මෙතෙක් ලැබී නොමැති බව එහිදී අපරාධ පරීක්ෂණ දෙපාර්තමේන්තුව අධිකරණයට දන්වා සිටි අතර, ඒ අනුව පැමිණිල්ල යළි ජූලි මස 30 කැඳවීමට නියම කළ මහේස්ත්‍රාත්වරයා එදිනට නීතිපති උපදෙස් පිළිබඳ ස්ථාවරය දැනුම් දෙන ලෙස නියම කර තිබෙනවා.

NR කන්සල්ටන්සි නමැති සමාගමක් පවත්වාගෙන ගොස්, පාර්ලිමේන්තු මන්ත්‍රීවරයෙකු ලෙස අයථා ආකාරයෙන් උපයා ගත් මුදල් විශුද්ධිකරණයට ලක් කිරීම තුළින් මුදල් විශුද්ධිකරණය වැළැක්වීමේ පනත යටතේ වරදක් සිදු කළ බවට චෝදනා කරමින් 2016 වසරේ ඉදිරිපත් කළ පැමිණිල්ලකට අනුව මෙම විමර්ශනය සිදු කෙරෙන බවයි වැඩිදුරටත් සඳහන් වන්නේ.

