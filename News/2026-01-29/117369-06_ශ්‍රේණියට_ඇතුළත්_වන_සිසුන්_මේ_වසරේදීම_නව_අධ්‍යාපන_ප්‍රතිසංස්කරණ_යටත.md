---
title: "06 ශ්‍රේණියට ඇතුළත් වන සිසුන් මේ වසරේදීම නව අධ්‍යාපන ප්‍රතිසංස්කරණ යටතට ගැනීමට සැලසුම් කරනවා - අගමැතිනිය"
date: 2026-01-29 11:40:00
---

# 06 ශ්‍රේණියට ඇතුළත් වන සිසුන් මේ වසරේදීම නව අධ්‍යාපන ප්‍රතිසංස්කරණ යටතට ගැනීමට සැලසුම් කරනවා - අගමැතිනිය

![Thumbnail](https://helakuru.sgp1.cdn.digitaloceanspaces.com/esana/images/lib/harini-amara-vide.jpg)

මේ වසරේ 06 ශ්‍රේණියට ඇතුළත් වන සිසු දරුවන්ද නව අධ්‍යාපන ප්‍රතිසංස්කරණ යටතට ගැනීමට අදාළ සැලසුමක් මේ වන විට සකස් කරමින් සිටින බව අග්‍රාමාත්‍ය ආචාර්ය හරිනි අමරසූරිය පවසනවා.

එම දරුවන් කිසි විටෙකත් අතහැර නොයන බව අග්‍රාමාත්‍යවරිය අවධාරණය කර සිටි අතර, වසරින් වසර නව අධ්‍යාපන ප්‍රතිසංස්කරණ 2030 වසර දක්වා ක්‍රියාත්මක කිරීමට රජය බලාපොරොත්තු වන බවයි අද (29) අතුරුගිරියේ ගුණසේකර විද්‍යාලයේදී ආරම්භ වූ නව අධ්‍යාපන ප්‍රතිසංස්කරණ යටතේ පළමු වසර සිසුන් ඇතුළත් කර ගැනීමේ ජාතික උත්සවයට එක් වෙමින් අග්‍රාමාත්‍යවරිය ප්‍රකාශ කළේ.

'සිහින පාසලක්' කරා යන සැලසුම ක්‍රියාත්මක කිරීම රජය සතු වගකීමක් බවද, එය යථාර්ථයක් කිරීමට කැප වන බවද, ගුරු කේන්ද්‍රීය අධ්‍යාපනයක් වෙනුවට ශිෂ්‍ය කේන්ද්‍රීය අධ්‍යාපනයක් ස්ථාපිත කිරීමට කටයුතු කරන බවද අග්‍රාමාත්‍යවරිය වැඩිදුරටත් ප්‍රකාශ කළා.

නව අධ්‍යාපන ප්‍රතිසංස්කරණ තුළින් ගුණධර්මවලින් හා සහකම්පනයෙන් යුතු සිසු පරපුරක් බිහි කරන බවත්, දරුවන් ඔසවාගෙන යන පොත් බෑගයේ බර අඩු කිරීමෙන් ආරම්භ කරන මෙම වැඩපිළිවෙළ පීඩනයෙන් තොරව ඉගෙන ගැනීමට අවශ්‍ය වටාපිටාවක් සකස් කිරීමට දායක කර ගන්නා බවයි ඇය වැඩිදුරටත් සඳහන් කර සිටියේ.

