---
title: "වාහන සොරකම් සම්බන්ධයෙන් පුද්ගලයන් පස් දෙනෙක් අත්අඩංගුවට"
date: 2026-01-29 12:30:00
---

# වාහන සොරකම් සම්බන්ධයෙන් පුද්ගලයන් පස් දෙනෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested-2[1].jpg)

පසුගිය සැප්තැම්බර් මස 21 වැනිදා රුපියල් ලක්ෂ 80 ක් පමණ වටිනා කාර් රථයක් සොරකම් කිරීම සම්බන්ධ සිද්ධියේ සැකකරුවකු අත්අඩංගුවට ගෙන තිබෙනවා.

ඌරගස්මංහන්දිය පොලිස් ස්ථානයේ නිලධාරීන් කණ්ඩායමක් විසින් ඊයේ (28) අලුයම කැස්බෑව ප්‍රදේශයේදී අදාළ අපරාධයට අවශ්‍ය කර සිටි සැකකරු අයිස් මත්ද්‍රව්‍ය ග්‍රෑම් 06 මිලිග්‍රෑම් 235 ක් සහ එම කාර් රථය ද සමඟ අත්අඩංගුවට ගෙන ඇති බවයි සඳහන් වන්නේ.

සැකකරුගෙන් සිදු කරන ලද ප්‍රශ්න කිරීම්වලදී ඇල්පිටිය හා බද්දේගම යන පොලිස් වසම්වලදී ත්‍රීරෝද රථ 02 ක් සොරකම් කිරීම සහ හෝමාගම පොලිස් වසමේදී යතුරු පැදි 02 ක් සොරකම් කිරීමේ අපරාධවලට ද ඔහු සම්බන්ධ බවට අනාවරණය වී තිබෙනවා.

සැකකරු ඊයේ ඇල්පිටිය මහේස්ත්‍රාත් අධිකරණය වෙත ඉදිරිපත් කර ඇති අතර, දින 07 ක රැඳවුම් නියෝග මත ඌරගස්මංහන්දිය පොලිසිය විසින් වැඩිදුර විමර්ශන සිදු කරන බවයි සඳහන් වන්නේ.

එසේම ත්‍රීරෝද රථ කොල්ලකෑමට සම්බන්ධ තවත් සැකකරුවන් සිව්දෙනෙකු බස්නාහිර පළාත දකුණ අපරාධ කොට්ඨාසය විසින් අත්අඩංගුවට ගෙන ඇති අතර, එම සැකකරුවන් අවුරුදු 23 - 28 අතර වයස්වල පසුවන රත්මලාන ප්‍රදේශයේ පදිංචිකරුවන් බවයි වැඩිදුරටත් සඳහන් වන්නේ.

