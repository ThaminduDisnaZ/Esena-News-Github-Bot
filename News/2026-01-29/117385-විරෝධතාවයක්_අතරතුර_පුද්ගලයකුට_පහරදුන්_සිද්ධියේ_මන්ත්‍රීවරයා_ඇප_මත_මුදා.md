---
title: "විරෝධතාවයක් අතරතුර පුද්ගලයකුට පහරදුන් සිද්ධියේ මන්ත්‍රීවරයා ඇප මත මුදා හැරීමට නියෝග"
date: 2026-01-29 15:50:00
---

# විරෝධතාවයක් අතරතුර පුද්ගලයකුට පහරදුන් සිද්ධියේ මන්ත්‍රීවරයා ඇප මත මුදා හැරීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

කළුතර නගර මධ්‍යයේ සමගි ජන බලවේගය විසින් පැවැත්වූ විරෝධතාවයක් අතරතුර ඇති වූ පහර දීමේ සිද්ධියට අත්අඩංගුවට ගත් කළුතර නගර සභා මන්ත්‍රී ජයනාත් නවරත්න ඇප මත මුදා හැරීමට කළුතර මහේස්ත්‍රාත් අධිකරණය අද (29) නියෝග කර තිබෙනවා.

කළුතර නගර මධ්‍යයේ ඊයේ (28) පස්වරුවේ සමගි ජන බලවේගයේ ක්‍රියාකාරීන් පිරිසක් පැවැත්වූ විරෝධතාවක් අතරතුර පුද්ගලයකුට පහරදීම සම්බන්ධයෙන් කළුතර මහ නගර සභා නාගරික මන්ත්‍රීවරයා මෙලෙස අත්අඩංගුවට ගෙන තිබුණා.

මෙසේ පහරකෑමට ලක්ව තිබුණේ වාද්දුව, පොතුපිටිය ප්‍රදේශයේ පදිංචි තරුණයෙක් වන අතර, ඔහු පහරකෑමෙන් පසු කළුතර දකුණ මූලස්ථාන පොලිසිය වෙත ගොස් පැමිණිල්ලක් ඉදිරිපත් කර තිබුණු බවයි සඳහන් වන්නේ.

