---
title: "මත්ද්‍රව්‍ය පරීක්ෂාව මඟ හරින රියදුරන්ට සහ කොන්දොස්තරවරුන්ට නීතිමය පියවර"
date: 2026-01-29 13:35:00
---

# මත්ද්‍රව්‍ය පරීක්ෂාව මඟ හරින රියදුරන්ට සහ කොන්දොස්තරවරුන්ට නීතිමය පියවර

![Thumbnail](https://helakuru.sgp1.cdn.digitaloceanspaces.com/esana/images/lib/bus-drug-o.jpg)

මත්ද්‍රව්‍ය භාවිත කර ඇත්දැයි සොයා බැලීම සඳහා බස් රථ රියදුරන්ට සහ කොන්දොස්තරවරුන්ට සිදු කරනු ලබන අහඹු පරීක්ෂණ මඟ හරිමින් සිටින අයවලුන්ට එරෙහිව නීතිමය පියවර ගන්නා බව බස්නාහිර පළාත් මාර්ගස්ථ මගී ප්‍රවාහන අධිකාරිය පවසනවා.

පෞද්ගලික බස් රථ රියදුරන් සහ කොන්දොස්තරවරුන් ඉලක්ක කරගෙන ඔවුන් මත්ද්‍රව්‍ය භාවිත කර තිබේදැයි සොයා බැලීම සඳහා අද (29) දිනයේදී පැවැත්වෙන අහඹු පරීක්ෂණ මඟ හරිමින් සිටින රියදුරන් සහ කොන්දොස්තරවරුන් ගැන විමසූ අවස්ථාවේදී බස්නාහිර පළාත් මාර්ගස්ථ මගී ප්‍රවාහන අධිකාරියේ සභාපති ගාමිණී ජාසිංහ මේ බව සඳහන් කළා.

එසේ මඟ හරින රියදුරන් සහ කොන්දොස්තරවරුන් අනිවාර්යයෙන්ම මෙම පරීක්ෂාවට අහඹු ලෙසම ලක් කරන බවත්, එය දිගින් දිගටම මඟ හරින රියදුරන් සහ කොන්දොස්තරවරුන්ට එරෙහිව නීතිමය පියවර ගැනීමට කටයුතු කරන බවත් බස්නාහිර පළාත් මාර්ගස්ථ මගී ප්‍රවාහන අධිකාරියේ සභාපතිවරයා ප්‍රකාශ කර සිටියා.

අහඹු පරීක්ෂණ සිදු කිරීම ඇතැම් බස් රථ රියදුරන් සහ කොන්දොස්තරවරුන් අනෙකුත් බස් රථ රියදුරන්ට සහ කොන්දොස්තරවරුන්ට දුරකථන මාර්ගයෙන් දැනුම් දීම නිසා මෙම අහඹු පරීක්ෂණය මඟ හරිමින් සිටීමට සැලකිය යුතු පිරිසක් උත්සාහ ගනිමින් සිටින බවට තොරතුරු වාර්තා වන බවයි වැඩිදුරටත් සඳහන් වන්නේ.

