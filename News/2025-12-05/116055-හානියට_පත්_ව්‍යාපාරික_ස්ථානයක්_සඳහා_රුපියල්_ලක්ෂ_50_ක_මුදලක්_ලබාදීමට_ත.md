---
title: "හානියට පත් ව්‍යාපාරික ස්ථානයක් සඳහා රුපියල් ලක්ෂ 50 ක මුදලක් ලබාදීමට තීරණය කෙරේ"
date: 2025-12-05 20:55:59
---

# හානියට පත් ව්‍යාපාරික ස්ථානයක් සඳහා රුපියල් ලක්ෂ 50 ක මුදලක් ලබාදීමට තීරණය කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/anura-president-parliment-today-tt.jpg)

ආපදාවෙන් පීඩාවට පත් ව්‍යාපාරිකයින් යළි නගා සිටුවීම සඳහා පියවර රැසක් ගෙන ඇති බව ජනාධිපති අනුර කුමාර දිසානායක අද (05) පාර්ලිමේන්තුවේදී ප්‍රකාශ කළා.

ඒ අනුව, වී, ධාන්‍ය වර්ග හා බඩඉරිඟු වැනි හානියට පත් බෝග සඳහා හෙක්ටයාරයකට රුපියල් 150,000 ක දීමනාවක් හා හානියට පත් ‍එළවළු වගාවන් සඳහා හෙක්ටයාරයකට රුපියල් 200,000 ක දීමනාවක් ලබාදීමට තීරණය කර තිබෙනවා.

පශු වෛද්‍ය කාර්යාලයේ ලියාපදිංචි කර ඇති, විනාශ වූ සෑම ගොවිපළක්ම සඳහාම රුපියල් 200,000 ක දීමනාවක් ලබාදීමත්, ලියාපදිංචි කර ඇති සෑම සුළු හා මධ්‍ය පරිමාන ව්‍යාපාරිකයෙකුටම රුපියල් 200,000 ක දීමනාවක් ලබාදීමටත් තීරණය කර තිබෙනවා.

එසේම බැංකු මට්ටමින් යම් ණය සහනයක් ලබාදීමට අවශ්‍ය චක්‍රලේඛයක් මහ බැංකුව විසින් අද නිකුත් කරන බවද, අයහපත් කාලගුණයෙන් විනාශයට පත් වූ ව්‍යාපාර ආයතන ගොඩ නැගීමට ණය පහසුකම් ලබාදීමට පියවර ගන්නා බවද ජනාධිපතිවරයා සඳහන් කළා.

මේ අතර හානියට පත් ව්‍යාපාරික ස්ථානයක් සඳහා ඒකකයට උපරිමය රුපියල් ලක්ෂ 50 ක් බැඟින් ලබාදීමට තීරණය කර ඇති බවයි ජනාධිපති අනුර කුමාර දිසානායක වැඩිදුරටත් ප්‍රකාශ කර සිටියේ.

