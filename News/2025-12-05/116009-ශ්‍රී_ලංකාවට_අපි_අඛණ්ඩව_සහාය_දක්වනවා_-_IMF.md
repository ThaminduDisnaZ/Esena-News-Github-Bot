---
title: "ශ්‍රී ලංකාවට අපි අඛණ්ඩව සහාය දක්වනවා - IMF"
date: 2025-12-05 07:30:00
---

# ශ්‍රී ලංකාවට අපි අඛණ්ඩව සහාය දක්වනවා - IMF

![Thumbnail](https://helakuru.sgp1.cdn.digitaloceanspaces.com/esana/images/lib/imf[1].jpg)

සුළි කුණාටුව සහ ගංවතුර තත්ත්වයෙන් මෙරට ආර්ථිකයට වූ හානිය අවම කිරීමට ජාත්‍යන්තර මූල්‍ය අරමුදල (IMF) සූදානමින් සිටින බව එහි සන්නිවේදන දෙපාර්තමේන්තුවේ අධ්‍යක්ෂ ජූලි කොසැක් පවසනවා.

මෙම ව්‍යසනයේ මානුෂීය, සමාජීය සහ ආර්ථික බලපෑම ඇගයීම සඳහා ශ්‍රී ලංකා බලධාරීන්, සංවර්ධන හවුල්කරුවන් සහ අනෙකුත් පිරිස් සමඟ සමීපව කටයුතු කරන බවයි මාධ්‍ය හමුවකට එක්වෙමින් ඇය සඳහන් කළේ.

සුළි කුණාටුවෙන් ශ්‍රී ලංකාවේ බොහෝ ප්‍රදේශ පීඩාවට පත්ව ඇති බවත්, මිනිස් ජීවිත හානිවලට අමතරව ආර්ථික ක්‍රියාකාරකම්වලටත් එය අහිතකර ලෙස බලපානු ඇති බවට විශ්වාස කරන බවද ඇය සඳහන් කර තිබෙනවා.

ශ්‍රී ලංකාව දැනට එහි හවුල්කරුවන් සමඟ එක්ව කඩිනම් පශ්චාත් ආපදා හානි තක්සේරුවක් සිදු කරමින් සිටින බවත්, මෙම තක්සේරුව අවසන් වූ පසු ආර්ථික ඇඟවුම් පිළිබඳ පැහැදිලි බවක් ලැබෙනු ඇති බව ද ඇය සඳහන් කළා.

ශ්‍රී ලංකාවේ ක්‍රියාත්මක විස්තීර්ණ අරමුදල් පහසුකම යටතේ ශ්‍රී ලංකාව නැවත ගොඩනැගීම වෙනුවෙන් අඛණ්ඩව සහාය දක්වන බවයි සන්නිවේදන දෙපාර්තමේන්තුවේ අධ්‍යක්ෂ ජූලි කොසැක් වැඩිදුරටත් ප්‍රකාශ කළේ.

