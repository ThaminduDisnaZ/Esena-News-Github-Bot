---
title: "අයහපත් කාලගුණ තත්ත්වයත් සමඟ ප්‍රදේශ කිහිපයක මාර්ගවල තවදුරටත් බලපෑම්"
date: 2025-12-05 11:30:00
---

# අයහපත් කාලගුණ තත්ත්වයත් සමඟ ප්‍රදේශ කිහිපයක මාර්ගවල තවදුරටත් බලපෑම්

![Thumbnail](https://helakuru.sgp1.cdn.digitaloceanspaces.com/esana/images/lib/ella-road.jpg)

පැවති අයහපත් කාලගුණ තත්ත්වයත් සමඟ, ප්‍රදේශ කිහිපයක මාර්ගවලට තවදුරටත් බලපෑම් එල්ල වී ඇති බව ආපදා කළමනාකරණ මධ්‍යස්ථානය පවසනවා.

ඒ අනුව, අම්පාර දිස්ත්‍රික්කයේ නින්දවූර් ප්‍රාදේශීය ලේකම් කොට්ඨාසයේ කිඩන්ගි පාලම අසල අඩි 03 ක් පමණ ජලයෙන් යටවීම හේතුවෙන් එම මාර්ගය තවදුරටත් වසා දමා තිබෙනවා.

අනුරාධපුර දිස්ත්‍රික්කයේ මහවිලච්චිය ප්‍රාදේශීය ලේකම් කොට්ඨාසයේ මහවිලච්චිය - බෝගස් හන්දිය ද තවදුරටත් ජලයෙන් යට වී ඇති අතර, ගම්පහ දිස්ත්‍රික්කයේ කොළඹ - නුවර ප්‍රධාන මාර්ගයේ යක්කල ආයුර්වේද හංදිය අසල පාලම ගිලා බැසීම හේතුවෙන් එහි වාහන ධාවනය එක් මංතීරුව බැගින් පමණක් විවෘත කර ඇති බවයි සඳහන් වෙන්නේ.

එසේම බදුල්ල දිස්ත්‍රික්කයේ ඇටම්පිටිය - වැලිමඩ මාර්ගය, බදුල්ල - ස්ප්‍රින්වැලි මාර්ගය, මඩොල්සිම - මැටිගහතැන්න මාර්ගය, පස්සර - නමුනුකුල මාර්ගය, ගලඋඩ - වාසනාගම මාර්ගය හා පස්සර - ලුනුගල මාර්ගය සැහැල්ලු වාහන සඳහා පමණක් විවෘත කර ඇති බවයි වැඩිදුරටත් සඳහන් වෙන්නේ.

