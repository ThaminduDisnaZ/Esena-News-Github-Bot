---
title: "දෙසැම්බර් 9, 10 සහ 11 දිනවලදී වැසි තත්ත්වයේ වැඩිවීමක්"
date: 2025-12-05 17:01:11
---

# දෙසැම්බර් 9, 10 සහ 11 දිනවලදී වැසි තත්ත්වයේ වැඩිවීමක්

![Thumbnail](https://helakuru.sgp1.cdn.digitaloceanspaces.com/esana/images/lib/athula-karunanayake-l.jpg)

දිවයිනට බලපා ඇති ඊශානදිග මෝසම් කාලගුණය හේතුවෙන්, දෙසැම්බර් මස 9, 10 සහ 11 යන දිනවලදී වර්ෂාපතනය වැඩිවිය හැකි බව කාලගුණ විද්‍යා දෙපාර්තමේන්තුව පවසනවා.

ඒ අනුව, මෙම කාලයේදී සුළඟේ වේගය ද වැඩි වන බවත්, ඊශානදිග මෝසම් කාලගුණය තුළ අන්තර් මෝසම් කාලගුණයට සාපේක්ෂව ගිගුරුම් සහිත වැසි අඩු බවත් අද (05) පැවති මාධ්‍ය හමුවකට එක්වෙමින් එහි අධ්‍යක්ෂ ජනරාල්, අතුල කරුණානායක ප්‍රකාශ කළා.‍

උතුරු, උතුරු මැද, වයඹ, නැගෙනහිර සහ ඌව පළාත්වලට මෙම ඊශානදිග මෝසම් කාලගුණය සක්‍රීය වීම හේතුවෙන්, දෙසැම්බර් 09 වැනිදායින් පසුව වර්ෂාපතනය වැඩි විය හැකි අතර, ඕනෑම අවස්ථාවක එම ප්‍රදේශවලට වැසි හෝ ගිගුරුම් සහිත වැසි ඇති විය හැකි බවයි සඳහන් වෙන්නේ.

මෙම ප්‍රදේශවල අහස වලාකුළින් බරව පවතින අතර, මි.මී. 75 හෝ 100 ක පමණ වැසි ඇති විය හැකි බවත්, සෙසු පළාත්වලට, විශේෂයෙන්ම නිරිතදිග කොටසට මෙම කාලසීමාව තුළ ගිගුරුම් සහිත වැසි නොමැති වුවත්, සවස් කාලයේ හෝ රාත්‍රියේ වැසි ඇති විය හැකි බවයි ඔහු වැඩිදුරටත් ප්‍රකාශ කර සිටියේ.

