---
title: "හම්බන්තොට අලි ඇතුන් රක්ෂිත කලාපය තුළට පලවා හැරීමේ මෙහෙයුමට එරෙහි පෙත්සමක් නිෂ්ප්‍රභ කෙරේ"
date: 2025-11-10 14:40:00
---

# හම්බන්තොට අලි ඇතුන් රක්ෂිත කලාපය තුළට පලවා හැරීමේ මෙහෙයුමට එරෙහි පෙත්සමක් නිෂ්ප්‍රභ කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

අවට ගම්මානවල සැරිසරන හම්බන්තොට අලි ඇතුන් රක්ෂිත කලාපය තුළට පලවා හැරීම සඳහා වනජීවී බලධාරීන් විසින් ක්‍රියාත්මක කරන මෙහෙයුම අත්හිටුවීමේ නියෝගයක් නිකුත් කරන ලෙස ඉල්ලා ගොනු කෙරුණු රිට් පෙත්සමක් අභියාචනාධිකරණය විසින් විභාගයට නොගෙන නිෂ්ප්‍රභ කර තිබෙනවා.

මෙම පෙත්සම අද (10) සලකා බැලීමෙන් අනතුරුව, අභියාචනාධිකරණයේ සභාපති විනිසුරු රොහාන්ත අබේසූරිය සහ ප්‍රියන්ත ප්‍රනාන්දු යන අභියාචනාධිකරණ විනිසුරු මඬුල්ල විසින් මෙම නියෝගය නිකුත් කර ඇති බවයි සඳහන් වන්නේ.

පෙත්සම්කාර පාර්ශ්වය වෙනුවෙන් පෙනී සිටි නීතිඥවරිය අධිකරණය හමුවේ කරුණු දක්වමින්, අවට ගම්මානවල සැරිසරන අලි ඇතුන් හම්බන්තොට වන අලි රක්ෂිත කලාපය තුළට පලවා හැරීම සඳහා වනජීවී බලධාරීන් විසින් ක්‍රියාත්මක කරන මෙහෙයුම හේතුවෙන් අලි ඇතුන්ට විශාල පීඩාවක් සිදු වී ඇති බවට සඳහන් කළා.

මෙම මෙහෙයුම සඳහා ගුවන් හමුදාව, පොලිසිය සහ සිවිල් ආරක්ෂක බලකායේ සාමාජිකයින් 2,000කට අධික පිරිසක් සහභාගී වී සිටින බවට තොරතුරු ලැබී ඇති බවත්, අලි ඇතුන් පලවා හැරීම සඳහා සිදු කරනු ලබන පිපිරවීම් හේතුවෙන් ඇතැම් අලි ඇතුන් තුවාල ලබා ඇති බවත් පෙන්වා දුන් නීතිඥවරිය, පිපිරීම් හරහා අති විශාල ශබ්ද නිකුත්වීම හේතුවෙන් ගර්භනී තත්ත්වයෙන් පසු වන ඇතින්නියන් දැඩි ලෙස පීඩාවට පත්වන බවත් පෙන්වා දී තිබෙනවා.

එහෙත්, නීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණය හමුවේ කරුණු දක්වමින් මෙම පෙත්සම ඉදිරිපත් කිරීම සඳහා පෙත්සම්කාර සංවිධානයට කිසිදු නීතිමය පදනමක් නොමැති බවට තර්ක කර තිබෙනවා.

දෙපාර්ශ්වය විසින් ඉදිරිපත් කළ කරුණු සලකා බැලූ අභියාචනාධිකරණ විනිසුරු මඬුල්ල, අලි ඇතුන් ආරක්ෂා කිරීම සඳහා ජාතික වැඩපිළිවෙළක් සකස් කරන ලෙසට තම අධිකරණය විසින් රජයට මේ වන විටත් නියෝගයක් නිකුත් කර තිබෙන බව පෙන්වා දුන් අතර, එම වැඩපිළිවෙළ තුළ මෙම පෙත්සමේ සඳහන් කරුණු ද අවධානයට භාජනය වන බවයි අභියාචනාධිකරණයේ සභාපති විනිසුරුවරයා සඳහන් කර සිටියේ.

ඒ අනුව, දෙපාර්ශ්වය විසින් ඉදිරිපත් කළ කරුණු සලකා බැලීමෙන් පසුව, අදාළ පෙත්සම නිෂ්ප්‍රභ කරන බවත් විනිසුරු මඬුල්ල නිවේදනය කළා.

