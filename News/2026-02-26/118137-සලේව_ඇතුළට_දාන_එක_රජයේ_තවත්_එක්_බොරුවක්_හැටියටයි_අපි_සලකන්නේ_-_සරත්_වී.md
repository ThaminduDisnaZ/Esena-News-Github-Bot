---
title: "සලේව ඇතුළට දාන එක රජයේ තවත් එක් බොරුවක් හැටියටයි අපි සලකන්නේ - සරත් වීරසේකර"
date: 2026-02-26 18:40:00
---

# සලේව ඇතුළට දාන එක රජයේ තවත් එක් බොරුවක් හැටියටයි අපි සලකන්නේ - සරත් වීරසේකර

![Thumbnail](https://helakuru.sgp1.cdn.digitaloceanspaces.com/esana/images/lib/sarath-weerasekara-mko.jpg)

රාජ්‍ය බුද්ධි සේවයේ හිටපු ප්‍රධානී, විශ්‍රාමික මේජර් ජෙනරල් සුරේෂ් සලේ අත්අඩංගුවට ගැනීම ආණ්ඩුවේ තවත් එක් රැවටීමක් බව හිටපු පාර්ලිමේන්තු මන්ත්‍රී සරත් වීරසේකර පවසනවා.

ඒ අනුව, මෙම අත්අඩංගුවට ගැනීම, කාදිනල්තුමන්, කතෝලික සභාව සහ ප්‍රහාරයට ලක් වූ වින්දිතයන් රැවටීමට මේ ආණ්ඩුව විසින් ගත් පියවරක් බවයි අද (26) පැවැති මාධ්‍ය හමුවකට එක් වෙමින් හිටපු මන්ත්‍රීවරයා ප්‍රකාශ කළේ.

ගල් අඟුරු වංචාවට හසු වී ආණ්ඩුවට කර කියා ගැනීමට දෙයක් නොමැතිව සිටින විට ජනතාවගේ අවධානය වෙනස් අතකට යොමු කිරීම වෙනුවෙන් මෙම රැවටීම සිදු කරන බවත් ඔහු ප්‍රකාශ කළා.

පිල්ලෙයාන්ගේ මාධ්‍ය ලේකම් අසාද් මවුලානා යන පුද්ගලයා විසින් පවසා ඇති පරිදි, වර්ෂ 2018 දී සලේ විසින් සහරාන්ව පෞද්ගලිකව හමු වී ඇති බවත්, එහිදී 'ගෝඨාභයට ජනාධිපති විය හැක්කේ රට අරාජික රටක් බවට පත් කළහොත් පමණක්’ යැයි චැනල් 4 නාලිකාව සමඟ ඔහු ප්‍රකාශ කර ඇති බවත්, ඒ කාරණය මත සලේව අත්අඩංගුවට ගැනීම සිදු කරන්නට ඇති බවත් හිටපු පාර්ලිමේන්තු මන්ත්‍රී සරත් වීරසේකර වැඩිදුරටත් සඳහන් කර සිටියා.

