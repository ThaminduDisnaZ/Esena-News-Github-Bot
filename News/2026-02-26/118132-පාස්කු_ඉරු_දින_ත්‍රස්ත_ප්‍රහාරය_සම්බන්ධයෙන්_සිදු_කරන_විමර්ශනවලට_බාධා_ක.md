---
title: "පාස්කු ඉරු දින ත්‍රස්ත ප්‍රහාරය සම්බන්ධයෙන් සිදු කරන විමර්ශනවලට බාධා කරන්න එපා - සිරිල් ගාමිණී පියතුමන්"
date: 2026-02-26 14:07:14
---

# පාස්කු ඉරු දින ත්‍රස්ත ප්‍රහාරය සම්බන්ධයෙන් සිදු කරන විමර්ශනවලට බාධා කරන්න එපා - සිරිල් ගාමිණී පියතුමන්

![Thumbnail](https://helakuru.sgp1.cdn.digitaloceanspaces.com/esana/images/lib/siril-gamini-34-archived.jpg)

පාස්කු ඉරු දින එල්ල වූ ත්‍රස්ත ප්‍රහාරය සම්බන්ධයෙන් සිදු කරන විමර්ශනවලට බාධා කිරීමට උත්සාහ නොකරන ලෙස සිරිල් ගාමිණි පියතුමන් ඉල්ලා සිටිනවා.

හිටපු ජනාධිපතිවරුන් වන ගෝඨාභය රාජපක්ෂ හා රනිල් වික්‍රමසිංහ රජයයන් යටතේ පාස්කු ප්‍රහාරය සම්බන්ධයෙන් විමර්ශන නවතා දමා තිබූ බවත්, නවත්වා දමා තිබූ විමර්ශන නැවත වරක් පිළිවෙළකට ආරම්භ වූයේ වත්මන් රජය යටතේ බවත් අද (26) පැවැති මාධ්‍ය හමුවකට එක් වෙමින් එම පියතුමන් සඳහන් කළා.

මෙම විමර්ශන ඉතා ස්වාධීනව සහ පිළිවෙළකට සිදු කෙරෙන බවත්, මාස කිහිපයක් තිස්සේ සිදු කෙරෙමින් පවතින විමර්ශනවල එක් ප්‍රතිඵලයක් ලෙස හිටපු රාජ්‍ය බුද්ධි ප්‍රධානී විශ්‍රාමික මේජර් ජෙනරල් සුරේෂ් සලේ අත්අඩංගුවට ගෙන ඇති බවත්, ඒ සඳහා ප්‍රමාණවත් සාක්ෂි තිබෙන්නට ඇති බවට විශ්වාස කරන බවත් පියතුමන් ප්‍රකාශ කළා.

ඔහු දැනට සැකකරුවකු පමණක් බවත්, එම අත්අඩංගුවට ගැනීම ගැන කලබල වී, මාධ්‍ය ප්‍රකාශ නිකුත් කිරීමට හෝ සමාජ මාධ්‍යයේ 'හෑලි' ලිවීමට අවශ්‍යතාවයක් නොමැති අතර, මෙම පරීක්ෂණයට කවුරුන් හෝ බාධා කරනවා නම් එය වින්දිතයන්ට එරෙහිව කරන මහා අපරාධයක් බවයි සිරිල් ගාමිණි පියතුමන් වැඩිදුරටත් ප්‍රකාශ කළේ.

