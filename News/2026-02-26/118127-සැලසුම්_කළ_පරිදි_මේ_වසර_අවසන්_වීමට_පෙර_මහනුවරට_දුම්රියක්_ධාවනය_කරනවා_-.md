---
title: "සැලසුම් කළ පරිදි මේ වසර අවසන් වීමට පෙර මහනුවරට දුම්රියක් ධාවනය කරනවා - ප්‍රසන්න ගුණසේන"
date: 2026-02-26 13:30:00
---

# සැලසුම් කළ පරිදි මේ වසර අවසන් වීමට පෙර මහනුවරට දුම්රියක් ධාවනය කරනවා - ප්‍රසන්න ගුණසේන

![Thumbnail](https://helakuru.sgp1.cdn.digitaloceanspaces.com/esana/images/lib/prasanna-gunasena-may.jpg)

සැලසුම් කළ පරිදි මේ වසර අවසන් වීමට පෙර මහනුවරට දුම්රියක් ධාවනය කිරීමේ කටයුතු සිදු කරන බව ප්‍රවාහන නියෝජ්‍ය අමාත්‍ය ප්‍රසන්න ගුණසේන පවසනවා.

පේරාදෙණිය ‘කළු පාලමේ’ කටයුතු නතර වී නැති බවත්, එහි ඇලවී තිබුණු ගල් කුළුණ ඉංජිනේරු තාක්ෂණයට අනුව යළි සකස් කර, පාලම සම්පූර්ණයෙන්ම ස්ථාවර කර ඇති බවයි මාධ්‍ය වෙත අදහස් දක්වමින් නියෝජ්‍ය අමාත්‍යවරයා ප්‍රකාශ කළේ.

පාලමේ මීළඟ අදියරේ වැඩ කටයුතු සඳහා තාක්ෂණික කමිටුව සමඟ මේ වන විට සාකච්ඡා පවත්වමින් ඇති බවත්, පිටතින් බලන විට යන්ත්‍රෝපකරණ හෝ සේවකයන් අඩු බව පෙනෙන්නට තිබුණ ද වැඩ නතර වීමක් සිදුව නොමැති බවත් ඔහු සඳහන් කළා.

ඉන්දීය ණය ආධාර යටතේ රඹුක්කන සිට කඩුගන්නාව දක්වා මාර්ගය ඉදි කිරීමට සැලසුම් කර ඇති බවත්, ඒ සම්බන්ධයෙන් වන පොලී අනුපාත ඇතුළු මූල්‍ය කරුණු පිළිබඳව මුදල් අමාත්‍යාංශය සාකච්ඡා පවත්වන බවත්, මීට අමතරව රඹුක්කන සිට පේරාදෙණිය දක්වා දුම්රිය මාර්ගයේ පවතින බාධා ඉවත් කර එය යථා තත්ත්වයට පත් කිරීමේ මූලික කටයුතු දුම්රිය දෙපාර්තමේන්තුව විසින් දැනටමත් ආරම්භ කර ඇති බවයි නියෝජ්‍ය අමාත්‍යවරයා වැඩිදුරටත් ප්‍රකාශ කර සිටියේ.

