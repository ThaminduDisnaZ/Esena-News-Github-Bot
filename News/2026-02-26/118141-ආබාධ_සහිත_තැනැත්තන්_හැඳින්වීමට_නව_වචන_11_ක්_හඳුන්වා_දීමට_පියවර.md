---
title: "ආබාධ සහිත තැනැත්තන් හැඳින්වීමට නව වචන 11 ක් හඳුන්වා දීමට පියවර"
date: 2026-02-26 15:55:00
---

# ආබාධ සහිත තැනැත්තන් හැඳින්වීමට නව වචන 11 ක් හඳුන්වා දීමට පියවර

![Thumbnail](https://helakuru.sgp1.cdn.digitaloceanspaces.com/esana/images/lib/disabled-people.jpg)

ආබාධ සහිත පුද්ගලයන් හැඳින්වීම සඳහා ග්‍රාමීය සංවර්ධන, සමාජ ආරක්ෂණ හා ප්‍රජා සවිබල ගැන්වීම් අමාත්‍යාංශය විසින් පාරිභාෂිත වචන මාලාවක් හඳුන්වා දීමට පියවර ගෙන තිබෙනවා.

ඒ අනුව, එම අමාත්‍යාංශය යටතේ ක්‍රියාත්මක ආබාධ සහිත පුද්ගලයන් සඳහා වන ජාතික මහ සභාව හා මහලේකම් කාර්යාලය විසින් පත් කරනු ලැබූ අනුකමිටුවක් විසින් මෙම වචන මාලාව හඳුන්වා දී ඇති බවයි සඳහන් වන්නේ.

පසුගිය 23 වැනිදා ග්‍රාමීය සංවර්ධන, සමාජ ආරක්ෂණ හා ප්‍රජා සවිබල ගැන්වීම් අමාත්‍ය මහාචාර්ය උපාලි පන්නිලගේගේ ප්‍රධානත්වයෙන් රැස් වූ ආබාධ සහිත තැනැත්තන් සඳහා වන ජාතික මහ සභාවේදී, සුදුසු පාරිභාෂිත වචන 75 ක පමණ ප්‍රමාණයක් යෝජනා කර ඇති අතර, මේ පිළිබඳව සභාවේ සාමාජික සාමාජිකාවන්ට තම අදහස් ලබාදීම සඳහා අමතර සති දෙකක කාලයක් ලබා දී තිබෙනවා.

එසේ ම මූලික වශයෙන්, ආබාධ සහිත පුද්ගලයන් හැඳින්වීම සඳහා භාවිත කරන ප්‍රධාන යෙදුම් 11 ක් හඳුනාගෙන ඇති අතර, ආබාධ සහිත තැනැත්තා, ශ්‍රවණාබාධ සහිත තැනැත්තා, දෘශ්‍යාබාධ සහිත තැනැත්තා, චලනාබාධ සහිත තැනැත්තා, බුද්ධිමය වර්ධන ඌනතා සහිත තැනැත්තා, මනෝ සමාජීය ආබාධ සහිත තැනැත්තා, කථනාබාධ සහිත තැනැත්තා, බහු ආබාධ සහිත තැනැත්තා, ආබාධ සහිත කාන්තාවන්, ආබාධ සහිත ළමයින් සහ මිහිමිත් තැනැත්තා යන පාරිභාෂිත වචන මාලාව යොදා ගන්නා ලෙසට රාජ්‍ය ආයතන, මාධ්‍ය ආයතන හා වෙනත් සංවිධාන දැනුවත් කරන බවයි වැඩිදුරටත් සඳහන් වන්නේ.

