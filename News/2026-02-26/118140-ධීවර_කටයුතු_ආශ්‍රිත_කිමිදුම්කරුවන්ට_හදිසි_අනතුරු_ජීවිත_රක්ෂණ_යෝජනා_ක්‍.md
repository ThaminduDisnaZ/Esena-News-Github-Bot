---
title: "ධීවර කටයුතු ආශ්‍රිත කිමිදුම්කරුවන්ට හදිසි අනතුරු ජීවිත රක්ෂණ යෝජනා ක්‍රමයක් හඳුන්වා දීමට පියවර"
date: 2026-02-26 16:30:00
---

# ධීවර කටයුතු ආශ්‍රිත කිමිදුම්කරුවන්ට හදිසි අනතුරු ජීවිත රක්ෂණ යෝජනා ක්‍රමයක් හඳුන්වා දීමට පියවර

![Thumbnail](https://helakuru.sgp1.cdn.digitaloceanspaces.com/esana/images/lib/divers-srilanka.jpg)

ධීවර කිමිදුම් කටයුතුවල නිරත ධීවර කාර්මිකයන් උදෙසා නව රක්ෂණ යෝජනා ක්‍රමයක් හඳුන්වාදීමට කෘෂිකාර්මික හා ගොවිජන රක්ෂණ මණ්ඩලය මඟින් පියවර තිබෙනවා.

කිමිදුම්කරුවන් සඳහා රක්ෂණ යෝජනා ක්‍රමයක් හඳුන්වා දෙන ලෙස කලක සිට කිමිදුම්කරුවන්ගේ සංගමය විසින් හා ඒ ආශ්‍රිත ධීවර කටයුතුවල නියැලෙන ධීවර කාර්මිකයන් විසින් ඉල්ලීම් කර තිබුණු අතර, එහි ප්‍රතිඵලයක් ලෙස මෙම කිමිදුම්කරුවන් සඳහා වන විශේෂිත රක්ෂණ යෝජනා ක්‍රමය ක්‍රියාත්මක කරන බවයි සඳහන් වන්නේ.

ඒ අනුව, ධීවර කටයුතු ආශ්‍රිතව හා ධීවර කර්මාන්තයට අදාළව කිමිදුම් කටයුත්තක නිරතව සිටියදී රක්ෂිතයාට සිදු වන මරණයකදී රුපියල් ලක්ෂ 12 ක් ලබාදීම සිදු කරන අතර, මුහුදේ දී හෝ මිරිදිය ජලාශයක ඇතුළත කිමිදුම් කටයුත්තක නිරතව සිටින අතරතුරදී ඇති වූ අනතුරක් හේතුවෙන් රක්ෂිතයාට සිදු වන තාවකාලික අකර්මණ්‍යවීම් ද මෙම යෝජනා ක්‍රමය මඟින් ආවරණය කිරීම සිදු කරනවා.

එසේම, මෙහිදී රුපියල් 1,200,000 ක් සහ රුපියල් 1,500,000 ක් රක්ෂණ ආවරණ සහිත විවිධ යෝජනා ක්‍රම හඳුන්වා දී ඇති අතර, වර්ෂයකට රක්ෂණ ආවරණයක් වෙනුවෙන් ධීවර කාර්මිකයා ගෙවිය යුතු වන්නේ රුපියල් 1,920 ක මුදලක් පමණක් බවයි වැඩිදුරටත් සඳහන් වන්නේ.

