---
title: "රුපියල් 40,000 ක ටොෆි, චොකලට් සොරකම් කළ දැරියන් තිදෙනෙක් පොලිස් අත්අඩංගුවට"
date: 2026-02-26 13:00:00
---

# රුපියල් 40,000 ක ටොෆි, චොකලට් සොරකම් කළ දැරියන් තිදෙනෙක් පොලිස් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/toff-ji.jpg)

කළුතර වර්නන් ප්‍රනාන්දු ක්‍රීඩාංගණයේ ආපන ශාලාව බිඳ දමා, එහි ටොෆි සහ චොකලට් සොරකම් කළ ගැහැනු ළමයින් තිදෙනෙක් පොලිසිය විසින් අත්අඩංගුවට ගෙන තිබෙනවා.

මෙලෙස අත්අඩංගුවට ගෙන ඇත්තේ ළමා නිවාසයක සිටින අවුරුදු 13, 14 සහ 15 යන වයස්වල පසුවන දැරියන් තිදෙනෙකු වන අතර, අදාළ චොකලට් තොගයේ වටිනාකම රුපියල් 40,000 කට ආසන්න බවයි සඳහන් වන්නේ.

ප්‍රදේශයේ CCTV කැමරා පරීක්ෂා කිරීමෙන් අනතුරුව, මෙම ළමයින් හඳුනාගෙන, අදාළ ළමා නිවාසයේ සඟවා තිබූ ටොෆි, චොකලට්, ලොලිපොප්, චුයින්ගම් සහ පෙපර්මින්ට් තොගයක් සොයාගත් බවයි පොලිසිය ප්‍රකාශ කළේ.

ළමා නිවාසයේ යතුර සොරකම් කර, අලුයම 1.30ට පමණ ඉන් පිටවී, අවන්හලේ ඉදිරිපස වීදුරුවට පොල්ලකින් පහර දී බිඳ දමා සොරකම් කර, රසකැවිලි පොලිතීන් බෑග්වල දමාගෙන ළමා නිවාසයට ගොස් සැඟවූ බවට මූලික විමර්ශනවලින් අනාවරණය වී තිබෙනවා.

අදාළ දැරියන් කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.

