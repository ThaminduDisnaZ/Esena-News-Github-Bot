---
title: "ගාල්ල නගර සභාවේ කලහාකාරීව හැසිරුණු විපක්ෂ මන්ත්‍රීවරු 05 දෙනෙක් අත්අඩංගුවට"
date: 2025-12-31 11:24:44
---

# ගාල්ල නගර සභාවේ කලහාකාරීව හැසිරුණු විපක්ෂ මන්ත්‍රීවරු 05 දෙනෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/galle-Municipal-Council.jpg)

ගාල්ල මහ නගර සභාවේ විශේෂ මහා සභා රැස්වීමේදී නොසන්සුන්කාරී ලෙස හැසිරෙමින්, නාගරික ලේකම්වරිය ඇතුළු නිලධාරී මණ්ඩලයට ජල ප්‍රහාර එල්ල කර, සාපරාධී බලහත්කාරය පා රාජකාරියට බාධා කිරීම සම්බන්ධයෙන් විපක්ෂ මන්ත්‍රීවරියක් ඇතුළු 05 දෙනෙක් පොලිසිය විසින් අත්අඩංගුවට ගෙන තිබෙනවා.

ඒ අනුව, ගාල්ල මහ නගර සභාවේ එක්සත් ජාතික පක්ෂ නාගරික මන්ත්‍රීවරුන් දෙදෙනෙකු, පොදුජන එක්සත් පෙරමුණේ නාගරික මන්ත්‍රීවරියක් සහ සමගි ජන බලවේගයේ නාගරික මන්ත්‍රීවරුන් දෙදෙනෙකු මෙලෙස අත්අඩංගුවට ගෙන ඇති බවයි සඳහන් වන්නේ.

ඔවුන්ගේ ප්‍රකාශ සටහන් කර ගැනීමෙන් අනතුරුව අද (31) ගාල්ල මහේස්ත්‍රාත් අධිකරණය හමුවට ඉදිරිපත් කිරීමට නියමිතව තිබෙනවා.

ඊයේ (30) දින ගාල්ල නගරාධිපතිවරයා සභාව ආරම්භ කිරීමත් සමඟ සභා ලේකම්වරිය ඇතුළු නිලධාරීන්ට විපක්ෂ මන්ත්‍රීවරු විසින් විරෝධය පළ කළ අතර, එහිදී ඇතිවූ නොසන්සුන්කාරී තත්ත්වය අතර විපක්ෂ මන්ත්‍රීවරුන් විසින් නගර සභා නිලධාරීන්ට ජල බෝතල්වලින් පහර දීමට කටයුතු කර තිබුණා.

