---
title: "ගාල්ල නගර සභාවේ සිදුවීම සම්බන්ධයෙන් අත්අඩංගුවට ගත් පිරිසට ඇප"
date: 2025-12-31 17:10:00
---

# ගාල්ල නගර සභාවේ සිදුවීම සම්බන්ධයෙන් අත්අඩංගුවට ගත් පිරිසට ඇප

![Thumbnail](https://helakuru.sgp1.cdn.digitaloceanspaces.com/esana/images/lib/galle-Municipal-Council.jpg)

ගාල්ල මහ නගර සභාවේ නාගරික ලේකම්වරිය ඇතුළු රජයේ නිලධාරීන්ට සාපරාධී බලහත්කාරය පෑම හා රාජකාරියට බාධා කිරීම සම්බන්ධයෙන් අත්අඩංගුවට ගෙන අධිකරණයට ඉදිරිපත් කළ එම නගර සභාවේ විපක්ෂයේ නාගරික මන්ත්‍රීවරුන් පස්දෙනා ඇප මත මුදා හැරීමට ගාල්ල මහේස්ත්‍රාත් අධිකරණය අද (31) නියෝග කර තිබෙනවා.

සාපරාධී බලහත්කාරය පා රජයේ සේවකයන්ගේ රාජකාරියට බාධා කිරීම සම්බන්ධයෙන් මොවුන් පොලිසිය විසින් අත්අඩංගුවට ගෙන තිබුණා.

මෙලෙස අත්අඩංගුවට ගනු ලැබුවේ ගාල්ල මහ නගර සභාවේ නාගරික මන්ත්‍රී ජිලිත් නිශාන්ත (එක්සත් ජාතික පක්ෂය), නිමාලි චම්පිකා (පොදුජන එක්සත් පෙරමුණ), ප්‍රභාත් සෙනවිරත්න (සමගි ජන බලවේගය), එම්.එම්.එම්. යෙසීර් (එක්සත් ජාතික පක්ෂය), කපිල කොහොබන් (එක්සත් ජාතික පක්ෂය) යන පිරිස බවයි සඳහන් වන්නේ.

අත්අඩංගුවට ගත් සැකකරුවන් අද දහවල් ගාල්ල මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුව රුපියල් ලක්ෂ 05 බැගින් වූ ශරීර ඇප මත මුදා හැරීමට ගාල්ල මහේස්ත්‍රාත් සමීර දොඩන්ගොඩ නියෝග කර තිබෙනවා.

