---
title: "දිවුලපිටිය ප්‍රදේශයේ අඹුසැමි යුවළක් මත්ද්‍රව්‍ය සමග අත්අඩංගුවට"
date: 2025-11-08 13:35:00
---

# දිවුලපිටිය ප්‍රදේශයේ අඹුසැමි යුවළක් මත්ද්‍රව්‍ය සමග අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrest-new-thumb.jpg)

අඹුසැමි යුවළක් විසින් කාලයක් තිස්සේ පවත්වාගෙන ගිය මත්ද්‍රව්‍ය ජාවාරමක් කොටුකර ගැනීමට දිවුලපිටිය පොලිස් ස්ථානයේ දූෂණ මර්දන ඒකකයේ නිලධාරීන් සමත් වී තිබෙනවා.

දිවුලපිටිය, මරදගහමුල ප්‍රදේශයේ අඹුසැමි යුවළක් මෙලෙස පොලිස් අත්අඩංගුවට පත්වී ඇති අතර, මොවුන් දෙදෙනා විසින් කාලයක් තිස්සේ දිවුලපිටිය, කටුවැල්ලේගම, දූනගහ, අලුතෑපොල, මරදගහමුල, නෙල්ලිගහමුල, නිල්පනාගොඩ, මිනුවන්ගොඩ යන ප්‍රදේශවලට මත්ද්‍රව්‍ය සපයා ඇති බවයි විමර්ශනවලදී හෙළිවී ඇත්තේ.

ස්වාමි පුරුෂයා සතුව තිබුණු හෙරොයින් ග්‍රෑම් 11 යි මිලිග්‍රෑම් 980 ක්ද, කාන්තාව සතුව තිබුණු අයිස් මිලිග්‍රෑම් 510 ක්ද සොයා ගත් බවයි සඳහන් වන්නේ.

අත්අඩංගුවට ගත් පිරිමි පුද්ගලයා අද (08) මිනුවන්ගොඩ අධිකරණය ඉදිරිපත් කිරීමෙන් පසු, රැඳවුම් නියෝග මත ප්‍රශ්න කරන අතර, කාන්තාව රක්ෂිත බන්ධනාගාරගත කර තිබෙනවා.

