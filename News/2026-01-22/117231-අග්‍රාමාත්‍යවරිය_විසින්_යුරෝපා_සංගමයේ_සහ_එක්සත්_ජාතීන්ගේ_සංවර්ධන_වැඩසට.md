---
title: "අග්‍රාමාත්‍යවරිය විසින් යුරෝපා සංගමයේ සහ එක්සත් ජාතීන්ගේ සංවර්ධන වැඩසටහනෙහි ආයතනික නියෝජිතයින් සමඟ ඉහළ මට්ටමේ සාකච්ඡා පවත්වයි"
date: 2026-01-22 20:30:00
---

# අග්‍රාමාත්‍යවරිය විසින් යුරෝපා සංගමයේ සහ එක්සත් ජාතීන්ගේ සංවර්ධන වැඩසටහනෙහි ආයතනික නියෝජිතයින් සමඟ ඉහළ මට්ටමේ සාකච්ඡා පවත්වයි

![Thumbnail](https://helakuru.sgp1.cdn.digitaloceanspaces.com/esana/images/lib/harini-amarasuriya-lk.jpg)

ශ්‍රී ලංකාවේ සංවර්ධනය සඳහා යුරෝපා සංගමයේ අඛණ්ඩ සහයෝගය බලාපොරොත්තු වන බව අග්‍රාමාත්‍ය ආචාර්ය හරිනි අමරසූරිය පවසා තිබෙනවා.

ඊයේ (21) හදිසි අවස්ථා සහ අර්බුද කළමනාකරණය පිළිබඳ යුරෝපීය කොමසාරිස් Hadja Lahbib හමු වී කරුණු සාකච්ඡා කිරීමේදී මේ බව සඳහන් කර ඇති බවයි අග්‍රාමාත්‍ය කාර්යාලය සඳහන් කළේ.

ස්විට්සර්ලන්තයේ ඩාවෝස් හි පැවැත්වෙන ලෝක ආර්ථික සමුළුවට සමගාමීව, අග්‍රාමාත්‍යවරිය ඊයේ යුරෝපීය සංගමය, එක්සත් ජාතීන්ගේ සංවර්ධන වැඩසටහන සහ ගෝලීය පෞද්ගලික අංශයේ නියෝජිතයින් සමඟ සම්බන්ධ වෙමින් ඉහළ මට්ටමේ ද්විපාර්ශ්වික සාකච්ඡා මාලාවකට සහභාගී වී ඇති අතර එහිදී මෙම හමුව සිදු ව තිබෙනවා.

දිට්වා සුළි කුණාටුවෙන් පසු යුරෝපා සංගමය සහ එහි සාමාජික රටවල් විසින් ලබා දුන් සහයෝගය වෙනුවෙන් ශ්‍රී ලංකාවේ කෘතඥතාව පළ කළ අග්‍රාමාත්‍යවරිය, ශ්‍රී ලංකාව හදිසි ආපදා තත්ත්වයන්ට මුහුණ දීම සඳහා සූදානම් කිරීම සහ රට යළි ගොඩනැගීමේ ක්‍රියාවලිය සඳහා යුරෝපා සංගමයේ අඛණ්ඩ සහයෝගය අපේක්ෂා කරන බව ද පවසා තිබෙනවා.

අග්‍රාමාත්‍යවරිය ලෝක බැංකුවේ GRADE වාර්තාවේ සඳහන් තොරතුරු කොමසාරිස්වරයා සමඟ බෙදා ගෙන ඇති අතර ශ්‍රී ලංකාවේ සංවර්ධනය සහ නැවත ගොඩනැගීම සඳහා යුරෝපා සංගමයේ අඛණ්ඩ සහයෝගය බලාපොරොත්තු වන බව ද පවසා ඇති බවයි වැඩිදුරටත් සඳහන් වන්නේ.

