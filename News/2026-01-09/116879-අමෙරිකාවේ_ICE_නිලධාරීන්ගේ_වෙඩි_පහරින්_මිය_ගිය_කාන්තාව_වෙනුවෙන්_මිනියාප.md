---
title: "අමෙරිකාවේ ICE නිලධාරීන්ගේ වෙඩි පහරින් මිය ගිය කාන්තාව වෙනුවෙන් මිනියාපොලිස් හි වැසියන් විරෝධතා ආරම්භ කරයි"
date: 2026-01-09 11:55:00
---

# අමෙරිකාවේ ICE නිලධාරීන්ගේ වෙඩි පහරින් මිය ගිය කාන්තාව වෙනුවෙන් මිනියාපොලිස් හි වැසියන් විරෝධතා ආරම්භ කරයි

![Thumbnail](https://helakuru.sgp1.cdn.digitaloceanspaces.com/esana/images/lib/us-miniya-op.jpg)

එක්සත් ජනපදයේ මිනසෝටා ප්‍රාන්තයේ මිනියාපොලිස් නුවරදී, ICE නිලධාරියෙකු විසින් සිදු කරන ලද වෙඩි තැබීමකින් 37 හැවිරිදි කාන්තාවක් මිය ගොස් තිබෙනවා.

37 හැවිරිදි Renee Nicole Good නමැති මෙම කාන්තාව පසුගිය බදාදා සිය මෝටර් රථය තුළ සිටියදී වෙඩි තැබීමට ලක්ව මිය ගොස් ඇති අතර, මෙම ඝාතනයට එරෙහිව මිනියාපොලිස් වැසියන් වීදි බැස විරෝධතා ආරම්භ කර තිබෙනවා.

මේ අතර, මෙම සිදුවීම සම්බන්ධයෙන් ෆෙඩරල් රජය සහ ප්‍රාන්ත බලධාරීන් අතර දැඩි මතභේදයක් හටගෙන ඇති අතර, මිනසෝටා ආණ්ඩුකාර ටිම් වෝල්ස් (Tim Walz) චෝදනා කරන්නේ ට්‍රම්ප් පරිපාලනය විසින් මෙම විමර්ශනයට ප්‍රාන්ත නිලධාරීන්ට සම්බන්ධ වීමට තිබූ අවස්ථාව හිතාමතාම අහුරා ඇති බවයි.

මෙම වෙඩි තැබීම සම්බන්ධයෙන් බලධාරීන් විවිධ අදහස් පළ කරන අතර, දේශීය ආරක්ෂක ලේකම් ක්‍රිස්ටි නොයෙම් පවසන්නේ Renee Nicole Good විසින් සිය මෝටර් රථයෙන් නිලධාරීන් යට කිරීමට උත්සාහ කළ නිසා, ස්වයං ආරක්ෂාව සඳහා නිලධාරියා වෙඩි තැබූ බවට ෆෙඩරල් රජය ප්‍රකාශ කරන බවයි.

එහෙත් ඇයගෙන් නිලධාරීන්ට කිසිදු අනතුරක් සිදු නොවුණු බව ප්‍රාන්ත බලධාරීන් සඳහන් කරනවා.

වෙඩි තැබීම සිදු වූ ස්ථානයේ රෙනේ වෙනුවෙන් ඉටිපන්දම් දල්වා මල් තබා උපහාර පිදීමට ජනතාව කටයුතු කර ඇති බවයි වැඩිදුරටත් සඳහන් වන්නේ.

