---
title: "ජාතික ඩිජිටල් මෝටර් රථ රක්ෂණ කාඩ්පත නිල වශයෙන් දියත් කෙරේ"
date: 2026-01-09 17:30:00
---

# ජාතික ඩිජිටල් මෝටර් රථ රක්ෂණ කාඩ්පත නිල වශයෙන් දියත් කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/ananda-wijepala-pol.jpg)

ශ්‍රී ලංකාවේ රක්ෂණ ක්ෂේත්‍රය නවීකරණය කරමින්, භෞතික රක්ෂණ කාඩ්පත් වෙනුවට හඳුන්වා දුන් 'ජාතික ඩිජිටල් මෝටර් රථ රක්ෂණ කාඩ්පත' නිල වශයෙන් දියත් කිරීම මහජන ආරක්ෂක හා පාර්ලිමේන්තු කටයුතු අමාත්‍ය ආනන්ද විජේපාලගේ ප්‍රධානත්වයෙන් පසුගියදා සිදුකර තිබෙනවා.

ඒ අනුව, ශ්‍රී ලංකා රක්ෂණ නියාමන කොමිෂන් සභාව, රක්ෂණ සමාගම් සහ ශ්‍රී ලංකා පොලීසිය එක්ව ක්‍රියාවට නංවන ලද මෙම වැඩසටහන හරහා ජනතාවට වඩාත් කාර්යක්ෂම සහ සුරක්ෂිත සේවාවක් හිමි වන බවයි සඳහන් වෙන්නේ.

ස්මාර්ට් ජංගම දුරකථනය හරහා ඕනෑම වේලාවක, ඕනෑම තැනක සිට රක්ෂණ තොරතුරු ලබා ගැනීමේ හැකියාව මෙමගින් ලැබෙන බවයි සඳහන් වෙන්නේ.

මෙම ක්‍රියාවලිය ශක්තිමත් කිරීම සඳහා ශ්‍රී ලංකා පොලිස් දෙපාර්තමේන්තුව වෙත ටැබ්ලට් පරිගණක 500 ක් පරිත්‍යාග කිරීම ද මෙහි දී සිදු වූ අතර, එමගින් රක්ෂණ දත්ත ක්ෂණිකව සත්‍යාපනය කිරීමේ හැකියාව පොලීසියට හිමිවන බවයි වැඩිදුරටත් සඳහන් වෙන්නේ.

