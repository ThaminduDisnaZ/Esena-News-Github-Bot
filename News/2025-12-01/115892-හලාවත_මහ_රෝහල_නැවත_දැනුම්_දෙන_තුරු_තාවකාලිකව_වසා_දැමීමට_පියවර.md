---
title: "හලාවත මහ රෝහල නැවත දැනුම් දෙන තුරු තාවකාලිකව වසා දැමීමට පියවර"
date: 2025-12-01 17:00:00
---

# හලාවත මහ රෝහල නැවත දැනුම් දෙන තුරු තාවකාලිකව වසා දැමීමට පියවර

![Thumbnail](https://helakuru.sgp1.cdn.digitaloceanspaces.com/esana/images/lib/halawatha-hos.jpg)

අයහපත් කාලගුණ තත්ත්වය හේතුවෙන් බලපෑමට ලක්ව ඇති හලාවත මහ රෝහල නැවත දැනුම් දෙන තුරු තාවකාලිකව වසා දැමීමට පියවර ගන්නා බව රෝහල් අධ්‍යක්ෂ සුමිත් අත්තනායක පවසනවා.

එම රෝහල මේ වන විටත් ජලයෙන් යට වී ඇති බවයි මාධ්‍ය වෙත අදහස් දක්වමින් රෝහල් අධ්‍යක්ෂවරයා සඳහන් කළේ.

මේ හේතුවෙන් රෝහලේ නේවාසිකව ප්‍රතිකාර ලබා ගනිමින් සිටි අසාධ්‍ය රෝගීන් ගුවන් හමුදා හෙලිකොප්ටර් යානා මඟින් කොළඹ හා පුත්තලම රෝහල් වෙත පිටත් කර යැවූ බව ද ඔහු ප්‍රකාශ කළා.

අනෙක් රෝගීන් ගංවතුර මට්ටම් යම් තරමින් පහව යාමත් සමඟ නාවික හමුදාව හා යුද හමුදාව මැදිහත්ව වාරියපොල හා කුරුණෑගල රෝහල් වෙත යැවීමට ද කටයුතු කළ බවත්, රෝහල නැවත යථා තත්ත්වයට පත් කිරීමෙන් පසුව යළි විවෘත කිරීමේ හැකියාව ඇති බවයි ඔහු වැඩිදුරටත් ප්‍රකාශ කර සිටියේ.

