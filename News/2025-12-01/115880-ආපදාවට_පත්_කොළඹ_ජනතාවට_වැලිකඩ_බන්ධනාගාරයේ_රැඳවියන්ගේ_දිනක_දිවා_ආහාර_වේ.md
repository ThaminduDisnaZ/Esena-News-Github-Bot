---
title: "ආපදාවට පත් කොළඹ ජනතාවට වැලිකඩ බන්ධනාගාරයේ රැඳවියන්ගේ දිනක දිවා ආහාර වේල පරිත්‍යාග කරයි"
date: 2025-12-01 17:30:00
---

# ආපදාවට පත් කොළඹ ජනතාවට වැලිකඩ බන්ධනාගාරයේ රැඳවියන්ගේ දිනක දිවා ආහාර වේල පරිත්‍යාග කරයි

![Thumbnail](https://helakuru.sgp1.cdn.digitaloceanspaces.com/esana/images/lib/walikada-mkl.jpg)

ආපදාවට පත් කොළඹ ජනතාවට වැලිකඩ බන්ධනාගාරයේ රැඳවියන්ගේ එක් දිනක දිවා ආහාර වේල පරිත්‍යාග කිරීමට තීරණය කර තිබෙනවා.

ඒ අනුව, වැලිකඩ බන්ධනාගාරයේ සිර දඬුවම් නියම වී සිටින පිරිමි හා කාන්තා රැඳවියන්ගේ අද (01) දින දිවා ආහාරය සඳහා යොදා ගන්නා වියළි ආහාර ද්‍රව්‍ය මෙසේ පරිත්‍යාග කිරීමට පියවර ගෙන ඇති බවයි බන්ධනාගාර දෙපාර්තමේන්තුව සඳහන් කළේ.

එම වියළි ආහාර ද්‍රව්‍ය වැලිකඩ බන්ධනාගාරයේ ජ්‍යෙෂ්ඨ බන්ධනාගාර අධිකාරී රජිව් එස්. සිල්වා ඇතුළු බන්ධනාගාර නිලධාරීන් සහ රැඳවියන් විසින් කොළඹ මහ නගර සභාවේ නියෝජ්‍ය නගරාධිපති හේමන්ත කුමාර වෙත භාරදීම අද පෙරවරුවේ (01) කොළඹ වැලිකඩ බන්ධනාගාර පරිශ්‍රයේ දී සිදු වී තිබෙනවා.

නාඩු සහල් 750 kg ක්, පොල් ක්‍රීම් පැකට් 50 ක්, කඩල 100 kg ක්, කව්පි 100 kg ක්, මුං ඇට 10 kg ක්, සෝයා මීට් 60 kg ක්, සීනී 100 kg ක්, තේ කොළ 10 kg ක්, මිරිස් කුඩු 10 kg ක්, දිය ලුනු 30 kg ක් සහ  මයිසුර් පරිප්පු 100 kg ක් මෙහිදී පරිත්‍යාග කිරීමට කටයුතු කර ඇති බවයි වැඩිදුරටත් සඳහන් වන්නේ.

