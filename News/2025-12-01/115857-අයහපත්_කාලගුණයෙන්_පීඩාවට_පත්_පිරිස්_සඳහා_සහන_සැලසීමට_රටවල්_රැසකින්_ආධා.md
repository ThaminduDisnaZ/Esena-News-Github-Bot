---
title: "අයහපත් කාලගුණයෙන් පීඩාවට පත් පිරිස් සඳහා සහන සැලසීමට රටවල් රැසකින් ආධාර"
date: 2025-12-01 12:25:00
---

# අයහපත් කාලගුණයෙන් පීඩාවට පත් පිරිස් සඳහා සහන සැලසීමට රටවල් රැසකින් ආධාර

![Thumbnail](https://helakuru.sgp1.cdn.digitaloceanspaces.com/esana/images/lib/surak.jpg)

අයහපත් කාලගුණයෙන් පීඩාවට පත් පිරිස් සඳහා සහන සැලසීමට රටවල් රැසක් මේ වන විට ඉදිරිපත් වී සිටිනවා.

ඒ අනුව, පවතින ආපදා තත්ත්වය හමුවේ පීඩාවට පත් ජනතාව සඳහා ඩොලර් 200,000 ක ආධාරයක් ලබා දීමට නේපාලය තීරණය කර ඇති බව එරට විදේශ කටයුතු අමාත්‍යාංශය නිවේදනය කර තිබෙනවා.

මේ අතර ඕස්ට්‍රේලියාව විසින් ක්ෂණික ආධාරයක් ලෙස ඕස්ට්‍රේලියානු ඩොලර් මිලියන 01 ක මුදලක් ලබා දීමට පියවර ගෙන ඇති බවයි එරට පිහිටි ශ්‍රී ලංකා මහ කොමසාරිස් කාර්යාලය නිවේදනය කළේ.

එසේම ආපදාවන්ට පත් වූ පිරිස් වෙත සහන සැලසීම සඳහා චීන රතු කුරුස සංගමය ශ්‍රී ලංකා රතු කුරුස සංගමයට ඇමරිකානු ඩොලර් 100,000 ක හදිසි මුදල් ආධාර ලබා දී ඇති බවත්, චීන රජයෙන් හදිසි ආධාර ලබා දීමට කටයුතු කරමින් සිටින බවයි මෙරට පිහිටි චීන මහ කොමසාරිස් කාර්යාලය නිවේදනය කර තිබෙන්නේ.

