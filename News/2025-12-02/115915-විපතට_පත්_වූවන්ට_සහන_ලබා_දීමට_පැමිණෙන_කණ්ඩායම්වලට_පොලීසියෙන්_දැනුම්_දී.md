---
title: "විපතට පත් වූවන්ට සහන ලබා දීමට පැමිණෙන කණ්ඩායම්වලට පොලීසියෙන් දැනුම් දීමක්"
date: 2025-12-02 10:45:00
---

# විපතට පත් වූවන්ට සහන ලබා දීමට පැමිණෙන කණ්ඩායම්වලට පොලීසියෙන් දැනුම් දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/srilanka-police[1].jpg)

ආපදාවට ලක් වූ ප්‍රදේශවල මාර්ග පිළිසකර කරමින් තිබිය දී, විශාල වශයෙන් සහන කණ්ඩායම් පැමිණීම එම කාර්යයට බාධාවක් වී ඇති බව පොලීසිය පවසනවා.

සහන කණ්ඩායම් සිදු කරන මෙහෙවරට තම ගෞරවනීය ස්තූතිය පළ කරන බවත්, කෙසේ නමුත් ඇතැම් දිස්ත්‍රික්කවල මාර්ග අලුත්වැඩියා කටයුතු සිදු කරන ප්‍රදේශවලට විශාල වාහන ප්‍රමාණයක් පැමිණීම එම කටයුතුවලට බාධාවක් වන බවයි පොලිස් මාධ්‍ය ප්‍රකාශක එෆ්.යූ. වූට්ලර් සඳහන් කරන්නේ.

ඇතැම් යතුරු පැදිකරුවන් පැමිණ, ආපදාවට ලක් වූ ස්ථාන නිරීක්ෂණය කරමින් එම ස්ථාන වීඩියෝගත කිරීම හේතුවෙන් අදාළ ස්ථානවල රාජකාරි සිදු කරන පිරිසට එය බාධාවක් වී ඇති බව ද පොලිස් මාධ්‍ය ප්‍රකාශකවරයා පවසා තිබෙනවා.

මෙසේ පැමිණෙන සහන කණ්ඩායම් විසින්, අදාළ ප්‍රදේශවල කොට්ඨාස භාර ස්ථානාධිපතිවරු සම්බන්ධ කර ගනිමින්, අදාළ සහන ජනතාව වෙත ලබාදීමට කටයුතු කරන ලෙස ඉල්ලා සිටින බවත්, අදාළ නිලධාරීන් සම්බන්ධ කර ගැනීමට පහත සඳහන් දුරකථන අංක අමතන ලෙසත් පොලිස් මාධ්‍ය ප්‍රකාශකවරයා වැඩිදුරටත් සඳහන් කර සිටිනවා.

පොලිස් විශේෂ මෙහෙයුම් මැදිරියේ දුරකථන අංක:

* 071- 8595884

* 071- 8595883

* 071- 8595882

* 071- 8595881

* 071- 8595880

