---
title: "බලවේග කට්ටල 39 ක් ධාවනය සඳහා කොළඹට රැගෙන ඒමට නොහැකි වී තිබෙනවා - දුම්රිය ස්ථානාධිපති සංගමය"
date: 2025-12-02 21:09:45
---

# බලවේග කට්ටල 39 ක් ධාවනය සඳහා කොළඹට රැගෙන ඒමට නොහැකි වී තිබෙනවා - දුම්රිය ස්ථානාධිපති සංගමය

![Thumbnail](https://helakuru.sgp1.cdn.digitaloceanspaces.com/esana/images/lib/train-22[1].jpg)

හදිසි ආපදා තත්ත්වය හේතුවෙන් බලවේග කට්ටල 39 ක් ධාවනය සඳහා කොළඹ රැගෙන ඒමට නොහැකි වී ඇති බව දුම්රිය ස්ථානාධිපතිවරුන්ගේ සංගමය පවසනවා.

ශ්‍රී ලංකාව තුළ ඇති වූ හදිසි ස්වභාවික ආපදා තත්ත්වය හේතුවෙන් දුම්රිය දෙපාර්තමේන්තුවේ මාර්ග, පාලම්, දුම්රිය ස්ථාන, සංඥා පද්ධති සහ ප්‍රධාන ගොඩනැගිලිවලට විශාල හානියක් සිදු වී ඇති බවයි සඳහන් වෙන්නේ.

ඒ අනුව හදිසි ආපදා තත්ත්වය හේතුවෙන් දුම්රිය මාර්ගවලට දැඩි හානි සිදු වීම නිසා ආපදා තත්ත්වයට පෙර දින රඹුක්කන, පොල්ගහවෙල, කුරුණෑගල, මහනුවර, හලාවත, පුත්තලම සහ ගනේවත්ත යන දුම්රිය ස්ථාන වෙත ධාවනය වූ දුම්රිය බලවේග කට්ටල 39 ක් ධාවනය සඳහා කොළඹ රැගෙන ඒමට නොහැකි තත්ත්වයක් උදා වී ඇති බව ද සඳහන්.

ඒ හේතුවෙන් පවතින මගී ධාරිතාවට සරිලන පරිදි දුම්රිය ධාවනය කිරීම ඉතා අපහසු කාර්යයක් වී ඇති බවත්, එම බලවේග කට්ටල අතර, දෛනිකව ධාවනය කරන ලද කාර්යාල දුම්රිය 18 ක් දුම්රිය ස්ථානවල ගාල් කර ඇති බවයි සඳහන් වෙන්නේ.

ශ්‍රී ලංකා දුම්රිය ස්ථානාධිපති සංගමය නැවත දුම්රිය ධාවනය පෙර පරිදි යථා තත්ත්වයට පත් කිරීම සඳහා උපරිම සහයෝගය ලබා දෙන අතර, නියමිත ධාරිතාවෙන් යුක්තව දුම්රිය ධාවනය කිරීමට නොහැකි වීමෙන් මගී ජනතාව මුහුණ පාන අපහසුතා පිළිබඳ කණගාටුව ප්‍රකාශ කරන බවයි ශ්‍රී ලංකා දුම්රිය ස්ථානාධිපතිවරුන්ගේ සංගමය වැඩිදුරටත් සඳහන් කරන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/692ef54e5ab50pdf_page_0.jpeg)

