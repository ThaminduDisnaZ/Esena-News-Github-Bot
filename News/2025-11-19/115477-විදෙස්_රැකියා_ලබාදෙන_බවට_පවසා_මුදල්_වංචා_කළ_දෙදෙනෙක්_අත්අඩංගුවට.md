---
title: "විදෙස් රැකියා ලබාදෙන බවට පවසා මුදල් වංචා කළ දෙදෙනෙක් අත්අඩංගුවට"
date: 2025-11-19 16:40:00
---

# විදෙස් රැකියා ලබාදෙන බවට පවසා මුදල් වංචා කළ දෙදෙනෙක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested2-archived.jpg)

කැනඩාවේ ගොවිපොළවල කම්කරු රැකියා ලබාදෙන බව පවසා රුපියල් ලක්ෂ 52 ක මුදලක් වංචා කළ පුද්ගලයකු ශ්‍රී ලංකා විදේශ සේවා නියුක්ති කාර්යාංශයේ විශේෂ විමර්ශන අංශයේ පොලිස් ඒකකයේ නිලධාරීන් විසින් අත්අඩංගුවට ගෙන තිබෙනවා.

සැකකරු ගාල්ල හා නිකවැරටිය ප්‍රදේශයේ පදිංචි පුද්ගලයින් සිව් දෙනෙකුගෙන් කැනඩාවේ රැකියා ලබාදීම සඳහා රුපියල් ලක්ෂ 13 බැගින් මුදල් ලබාගෙන ඇති බවයි විදේශ සේවා නියුක්ති කාර්යාංශය සඳහන් කළේ.

මුදල් ලබාදුන්න ද,පොරොන්දු වූ පරිදි විදේශ රැකියා ලබා නොදීම හේතුවෙන් එම පුද්ගලයින් විසින් විදේශ සේවා නියුක්ති කාර්යාංශය වෙත සිදු කරන ලද පැමිණිල්ලක් මත ක්‍රියාත්මක වූ විමර්ශන නිලධාරීන් වරකාපොළ, අඹගලකන්ද ප්‍රදේශයේ සැකකරුගේ නිවසේදී ඔහු අත්අඩංගුවට ගෙන තිබෙනවා.

මේ අතර ස්විට්සර්ලන්තයේ රැකියා ලබාදෙන බව පවසා රුපියල් ලක්ෂ 17ක මුදලක් වංචා කළ කාන්තාවක් ද පසුගිය (17) අත්අඩංගුවට ගෙන ඇති අතර, වස්කඩුව ප්‍රදේශයේ පදිංචි අදාළ සැකකාරිය කළුතර ප්‍රදේශයේ පදිංචි අයෙකුගෙන් මුදල් ලබාගෙන ඇති බවත්, රැකියාව ලබා නොදීම හේතුවෙන් ඔහු විදේශ සේවා නියුක්ති කාර්යාංශය වෙත පැමිණිලි කර තිබුණු බවයි සඳහන් වෙන්නේ.

පාර්ලිමේන්තු සජීවී විකාශය ‘එසැණ’ Youtube නාලිකාව හරහා මෙතැනින් නරඹන්න.

