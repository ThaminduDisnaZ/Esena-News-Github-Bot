---
title: "මාලිමා මන්ත්‍රී ශාන්ත පද්මකුමාර අත්හිටවූ සිර දඬුවම් නියමව සිටින අයෙක් - සාගර කාරියවසම්"
date: 2026-01-06 18:45:00
---

# මාලිමා මන්ත්‍රී ශාන්ත පද්මකුමාර අත්හිටවූ සිර දඬුවම් නියමව සිටින අයෙක් - සාගර කාරියවසම්

![Thumbnail](https://helakuru.sgp1.cdn.digitaloceanspaces.com/esana/images/lib/sagara-kariyawasam-media-2025.jpg)

පොලිස් කොස්තාපල්වරයෙකුට පහරදීම සම්බන්ධයෙන් චෝදනා එල්ල වූ ජාතික ජන බලවේගයේ පාර්ලිමේන්තු මන්ත්‍රී ශාන්ත පද්මකුමාර යනු අත්හිටවූ සිර දඬුවම් නියමව සිටින අයෙක් බව ශ්‍රී ලංකා පොදුජන පෙරමුණේ මහ ලේකම් සාගර කාරියවසම් පවසනවා.

ඒ අනුව, අදාළ පහර දීම සම්බන්ධයෙන් මේ වන තෙක් අදාළ මන්ත්‍රීවරයාගෙන් ප්‍රකාශයක් හෝ ලබා ගැනීමට පොලීසිය කටයුතු කර නොමැති බවයි අද (06) පැවති මාධ්‍ය හමුවකට එක්වෙමින් ඔහු ප්‍රකාශ කළේ.

පාසල් විදුහල්පතිවරයෙකුගේ රාජකාරියට බාධා කිරීම සහ අඩන්තේට්ටම් කිරීමට උත්සාහ කිරීම සම්බන්ධයෙන් ශාන්ත පද්මකුමාර හට මාස 03 ක සිර දඬුවමක් නියම කර එය වසර 5 කට අත්හිටුවා රුපියල් 20,000 ක වන්දියක් ගෙවීමට ද නියම කර ඇති බව ද ඔහු ප්‍රකාශ කළා.

අත්හිටවූ සිර දඬුවමක් පවතින කාලයකදී යම් පුද්ගලයෙකු නැවත වරදක් සිදු කර වරදකරු වුවහොත්, ඔහුට නියමිත මාස 03 ක සිර දඬුවම අනිවාර්යයෙන්ම විඳීමට සිදුවන බවද, මන්ත්‍රීවරයාට එරෙහිව නීතිය ක්‍රියාත්මක නොවීමට හේතුව පොලිස්පතිවරයා ඔහු බේරා ගැනීමට කටයුතු කිරීම ද යන්න සැකයක් මතුවන බව ද ශ්‍රී ලංකා පොදුජන පෙරමුණේ මහ ලේකම් සාගර කාරියවසම් වැඩිදුරටත් ප්‍රකාශ කළා.

