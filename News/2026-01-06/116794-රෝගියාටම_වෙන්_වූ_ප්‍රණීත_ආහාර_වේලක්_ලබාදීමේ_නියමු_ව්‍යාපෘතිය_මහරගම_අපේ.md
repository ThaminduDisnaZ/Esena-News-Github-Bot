---
title: "රෝගියාටම වෙන් වූ ප්‍රණීත ආහාර වේලක් ලබාදීමේ නියමු ව්‍යාපෘතිය මහරගම අපේක්ෂා රෝහලේදී ආරම්භ වෙයි"
date: 2026-01-06 20:35:00
---

# රෝගියාටම වෙන් වූ ප්‍රණීත ආහාර වේලක් ලබාදීමේ නියමු ව්‍යාපෘතිය මහරගම අපේක්ෂා රෝහලේදී ආරම්භ වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/apekdha-hospital-iop.jpg)

රෝගියාටම වෙන් වූ, බත් සහ ව්‍යංජන වෙන් වෙන් වශයෙන් තැන්පත් කළ විශේෂ පිඟානකින් රජයේ රෝහල්වල නේවාසික රෝගීන්ට ගුණාත්මක පෝෂණයෙන් සපිරි ප්‍රණීත ආහාර වේලක් ලබාදීමේ වැඩසටහන අපේක්ෂා රෝහලෙන් අද (06) ආරම්භ වුණා.

ඒ අනුව, තනි පිඟානකට බත්, ව්‍යංජන, මාළු, මස් බෙදා දීම වෙනුවට, ඒවා වෙන් වෙන්ව බෙදා තිබෙන ප්‍රියමනාප පිඟානක ආහාර වේල රෝගියාට පිරිනැමීම මෙම ව්‍යාපෘතිය තුළින් සිදු වනවා.

මහරගම අපේක්ෂා රෝහලෙන් මෙහි නියමු ව්‍යාපෘතිය අද (06) ආරම්භ කෙරුණේ අමාත්‍ය වෛද්‍ය නලින්ද ජයතිස්සගේ ප්‍රධානත්වයෙන්.

රුහුණු මහා කතරගම දේවාලයේ ධන පරිත්‍යාගයෙන්, ශ්‍රී ලංකා යුද හමුදාවේ ඉංජිනේරු සේවා දෙපාර්තමේන්තුවේ රණවිරුවන්ගේ ශ්‍රම දායකත්වයෙන් රුපියල් ලක්ෂ 100 කට ආසන්න මුදලක් වැය කරමින් රෝහල් පරිශ්‍රයේ ඉදි කළ නවීන පහසුකම්වලින් සමන්විත මුල්තැන්ගෙය ද මෙහිදී විවෘත කෙරුණු අතර, එහි එකවර 2000 කට ආසන්න පිරිසකට ආහාර පාන සැකසීමේ පහසුකම් පවතිනවා.

