---
title: "මෙරට මුහුදු සීමාවට අනවසරයෙන් ඇතුළු වූ ඉන්දීය ධීවරයන් 09 දෙනෙකු නාවික හමුදා භාරයට"
date: 2026-01-06 12:30:00
---

# මෙරට මුහුදු සීමාවට අනවසරයෙන් ඇතුළු වූ ඉන්දීය ධීවරයන් 09 දෙනෙකු නාවික හමුදා භාරයට

![Thumbnail](https://helakuru.sgp1.cdn.digitaloceanspaces.com/esana/images/lib/bort-85.jpg)

යාපනය කරෙයිනගර් මුහුදු ප්‍රදේශයේදී ඉන්දීය ධීවරයන් 09 දෙනෙකු නාවික හමුදා භාරයට ගෙන තිබෙනවා.

යාපනය කරෙයිනගර්, කෝවිලම් ප්‍රදේශයට ඔබ්බෙන් වූ දේශීය ජල තීරය වෙත ඇතුළු වී, අනවසර ධීවර කටයුතු සිදු කළ ඉන්දීය ධීවර යාත්‍රා කිහිපයක් උතුරු නාවික විධානය මඟින් නිරීක්ෂණය කර, එම ධීවර යාත්‍රා මෙරට මුහුදු සීමාවෙන් ඉවත් කිරීමේ විශේෂ මෙහෙයුමක් එම නාවික විධානයට අනුයුක්ත නාවික හමුදා යාත්‍රා යොදවා සිදු කර තිබෙනවා.

එහිදී, දේශීය ජල තීරයේ තවදුරටත් අනවසර ධීවර කටයුතු සිදු කරමින් සිටි ඉන්දීය ධීවර යාත්‍රා දෙකක් වෙත, ශ්‍රී ලංකා නාවික හමුදාව නීත්‍යනුකූලව ගොඩ වී පරීක්ෂා කළ අතර, දේශසීමා නීති උල්ලංඝනය කරමින් නීති විරෝධී ලෙස ධීවර කර්මාන්තයේ යෙදුණු එම ඉන්දීය ධීවර යාත්‍රා 02 සමඟ ඉන්දීය ධීවරයන් 09 දෙනෙකු මෙලෙස නාවික හමුදා භාරයට ගෙන තිබෙනවා.

මෙම මෙහෙයුම මඟින් නාවික හමුදා භාරයට ගත් ඉන්දීය ධීවර යාත්‍රා සහ ඉන්දීය ධීවරයන් ඉදිරි නීතිමය කටයුතු සඳහා යාපනය මයිලඩි ධීවර පරීක්ෂක කාර්යාලය වෙත භාර දී ඇති බවයි වැඩිදුරටත් සඳහන් වන්නේ.

