---
title: "රුධිර දායකයින් අවශ්‍යයි"
date: 2025-11-30 14:35:00
---

# රුධිර දායකයින් අවශ්‍යයි

![Thumbnail](https://helakuru.sgp1.cdn.digitaloceanspaces.com/esana/images/lib/blood-donation-archived.jpg)

පවතින අයහපත් කාලගුණ තත්ත්වයත් සමඟ ජාතික රුධිර සංචිත පවත්වා ගෙන යාමේ අර්බුදයක් පැන නැගී ඇති බව ජාතික රුධිර පාරවිලයන මධ්‍යස්ථානයේ අධ්‍යක්ෂ ලක්ෂ්මන් එදිරිසිංහ පවසනවා.

ඒ අනුව ජාතික රුධිර පාරවිලයන සේවයේ ජාතික පද්ධතිය පවත්වා ගෙන යාම සඳහා දිනකට රුධිර ඒකක 1400 ත් 1500 ත් අතර ප්‍රමාණයක් අවශ්‍ය බවත්, එයින් 85% ක ප්‍රමාණයක් ලැබෙන්නේ ජංගම රුධිර කඳවුරුවලින් බව ද ඔහු ප්‍රකාශ කළේ.

කෙසේ නමුත් පවතින අයහපත් කාලගුණය සහ ගංවතුර තත්ත්වය හේතුවෙන් ජංගම රුධිර කඳවුරු පැවැත්වීමට හැකියාවක් නොමැති වීම හේතුවෙන් දිනකට අවශ්‍ය රුධිර ඒකක ප්‍රමාණය නොලැබෙන බව ද ඔහු සඳහන් කළේ.

මේ නිසා පිහිටුවා ඇති රුධිර බැංකු මධ්‍යස්ථාන වෙත පැමිණ පරිත්‍යාගශීලී ජනතාවට රුධිර දායකත්වය ලබා දෙන ලෙස ඉල්ලා සිටින බවයි ජාතික රුධිර පාරවිලයන මධ්‍යස්ථානයේ අධ්‍යක්ෂ ලක්ෂ්මන් එදිරිසිංහ වැඩිදුරටත් ප්‍රකාශ කළේ.

