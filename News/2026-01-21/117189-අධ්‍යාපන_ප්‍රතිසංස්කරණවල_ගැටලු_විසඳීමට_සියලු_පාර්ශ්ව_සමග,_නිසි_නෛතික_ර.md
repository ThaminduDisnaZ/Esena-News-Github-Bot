---
title: "අධ්‍යාපන ප්‍රතිසංස්කරණවල ගැටලු විසඳීමට සියලු පාර්ශ්ව සමග, නිසි නෛතික රාමුවක් සහිත යාන්ත්‍රණයක් ස්ථාපිත කරනවා - ජනපති"
date: 2026-01-21 16:10:00
---

# අධ්‍යාපන ප්‍රතිසංස්කරණවල ගැටලු විසඳීමට සියලු පාර්ශ්ව සමග, නිසි නෛතික රාමුවක් සහිත යාන්ත්‍රණයක් ස්ථාපිත කරනවා - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/anura-president-klp.jpg)

අධ්‍යාපන ප්‍රතිසංස්කරණ සිදු කිරීමේදී මතුව ඇති ගැටලු විසඳීමට විශ්ව විද්‍යාල ආචාර්යවරුන්, විශේෂඥයන් ඇතුළු සියලු පාර්ශ්වයන් ඒකාබද්ධ කරගත්, නිසි නෛතික රාමුවක් සහිත යාන්ත්‍රණයක් ස්ථාපිත කිරීමට රජය කටයුතු කරමින් සිටින බව ජනාධිපති අනුර කුමාර දිසානායක පවසනවා.

විශ්ව විද්‍යාල ආචාර්යවරුන්ගේ සමිති සම්මේලනය සමඟ සාකච්ඡාවකට අද (21) පෙරවරුවේ ජනාධිපති කාර්යාලයේදී එක් වෙමින් ජනාධිපති අනුර කුමාර දිසානායක මේ බව සඳහන් කර සිටියා.

දැනට පවතින නීතිරීති සහ අණ පනත්වලට අනුව ජාතික අධ්‍යාපන ආයතනය පදනම් කරගත් ව්‍යුහයක් මගින් අධ්‍යාපන ප්‍රතිසංස්කරණ සිදු කිරීමට යාමේදී මතුව ඇති ගැටලු පිළිබඳව විශ්ව විද්‍යාල ආචාර්යවරු (FUTA) මෙහිදී කරුණු පෙන්වා දී තිබෙනවා.

නව අධ්‍යාපන ප්‍රතිසංස්කරණවල අවශ්‍යතාව තම සංගමය ද පිළිගන්නා බවත්, නාගරික පාසල්වල දරුවන්ට වඩා නව අධ්‍යාපන ප්‍රතිසංස්කරණවල අවශ්‍යතාව පවතින්නේ ග්‍රාමීය පාසල්වල දරුවන්ට බවත් ඔවුහු වැඩිදුරටත් පෙන්වා දී ඇති බවයි සඳහන් වෙන්නේ.

 

![Image](https://helakuru.sgp1.cdn.digitaloceanspaces.com/esana/images/6970a66c7338apdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/6970a66c7e466pdf_page_1.jpeg)

