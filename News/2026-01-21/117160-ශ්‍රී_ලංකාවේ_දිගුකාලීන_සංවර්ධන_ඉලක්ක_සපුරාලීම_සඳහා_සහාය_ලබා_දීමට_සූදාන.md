---
title: "ශ්‍රී ලංකාවේ දිගුකාලීන සංවර්ධන ඉලක්ක සපුරාලීම සඳහා සහාය ලබා දීමට සූදානම් - යුරෝපා සංගමය"
date: 2026-01-21 08:15:00
---

# ශ්‍රී ලංකාවේ දිගුකාලීන සංවර්ධන ඉලක්ක සපුරාලීම සඳහා සහාය ලබා දීමට සූදානම් - යුරෝපා සංගමය

![Thumbnail](https://helakuru.sgp1.cdn.digitaloceanspaces.com/esana/images/lib/harini-amarasuriya-opl.jpg)

ශ්‍රී ලංකාවේ ප්‍රතිසංස්කරණ ක්‍රියාදාමයට සහ දිගුකාලීන සංවර්ධන ඉලක්ක සපුරාලීම සඳහා සහාය ලබා දීමට සූදානම් බව යුරෝපා සංගමය තහවුරු කර තිබෙනවා.

ජාත්‍යන්තර හවුල්කාරිත්වය පිළිබඳ යුරෝපා සංගමයේ කොමසාරිස් Jozef Síkela සහ අග්‍රාමාත්‍ය ආචාර්ය හරිනි අමරසූරිය අතර ස්විට්සර්ලන්තයේ පැවැත්වෙන 56 වන ලෝක ආර්ථික සංසදයේ වාර්ෂික රැස්වීම අතරතුර සිදු වූ ද්විපාර්ශ්වික හමුවකදී මේ බව ප්‍රකාශ කර ඇති බවයි අග්‍රමාත්‍ය කාර්යාලය සඳහන් කළේ.

එහිදී ආර්ථික ප්‍රතිසාධනය, අධ්‍යාපන ප්‍රතිසංස්කරණ, ඩිජිටල් පරිවර්තනය, දේශගුණික විපර්යාසවලට ඔරොත්තු දීමේ හැකියාව ශක්තිමත් කිරීම සහ තිරසාර සංවර්ධනය යන ක්ෂේත්‍රවල ශ්‍රී ලංකාව සහ යුරෝපා සංගමය අතර සහයෝගීතාව තවදුරටත් ශක්තිමත් කිරීම පිළිබඳව දෙපාර්ශ්වයම සාකච්ඡා කර ඇති බවයි වැඩිදුරටත් සඳහන් වන්නේ.

