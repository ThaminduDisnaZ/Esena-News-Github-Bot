---
title: "හිටපු ජපන් අගමැති ෂින්සෝ අබේ ඝාතකයාට ජීවිතාන්තය දක්වා සිර දඬුවම්"
date: 2026-01-21 12:10:00
---

# හිටපු ජපන් අගමැති ෂින්සෝ අබේ ඝාතකයාට ජීවිතාන්තය දක්වා සිර දඬුවම්

![Thumbnail](https://helakuru.sgp1.cdn.digitaloceanspaces.com/esana/images/lib/yagami.jpg)

2022 වසරේ ජූලි මාසයේදී ජපානයේ මැතිවරණ රැස්වීමක් අමතමින් සිටියදී හිටපු අග්‍රාමාත්‍ය ෂින්සෝ අබේට වෙඩි තබා ඝාතනය කළ 45 හැවිරිදි Tetsuya Yamagami හට නාරා දිස්ත්‍රික් අධිකරණය මඟින් ජීවිතාන්තය දක්වා සිර දඬුවම් නියම කර තිබෙනවා.

පසුගිය වසරේ ආරම්භ වූ නඩු විභාගයේදී යමගාමි තමා කළ වරද පිළිගත්ත ද, ඔහුට ලබා දිය යුතු දඬුවම පිළිබඳව ජපන් සමාජය තුළ දැඩි මතභේදයක් පැවතුණ බවයි විදෙස් මාධ්‍ය වාර්තා කරන්නේ.

Tetsuya Yamagami නීතිඥයන් අධිකරණය හමුවේ තර්ක කළේ ඔහු "ආගමික අපයෝජනයක" (Religious abuse) ගොදුරක් වූ බවත්, ඔහුගේ මව Unification Church නම් ආගමික සංවිධානයට දැඩි ලෙස නැඹුරු වී සිටි අතර, ඇය සිය පවුලේ සම්පත් විශාල වශයෙන් (යෙන් මිලියන 100 ක් පමණ) එම පල්ලියට පරිත්‍යාග කිරීම නිසා ඔවුන්ගේ පවුල බංකොලොත් වූ බවයි.

හිටපු අග්‍රාමාත්‍ය ෂින්සෝ අබේ සහ මෙම ආගමික සංවිධානය අතර සබඳතා පවතින බව දැනගත් Yamagami, තම පවුලේ විනාශයට පළිගැනීමක් ලෙස අබේ ඉලක්ක කළ බවටයි සඳහන් කර ඇත්තේ.

රජයේ නීතිඥයන් කියා සිටියේ මෙය ජපානයේ පශ්චාත් යුධ ඉතිහාසයේ සිදු වූ අතිශය බරපතළ අපරාධයක් බැවින් විත්තිකරුට ජීවිතාන්තය දක්වා සිර දඬුවම් ලබාදිය යුතු බවයි.

නඩු විභාගය අතරතුර ෂින්සෝ අබේගේ බිරිඳ වන අකියේ අබේ සංවේදී ප්‍රකාශයක් කරමින් කියා සිටියේ, තම සැමියා අහිමි වීමේ ශෝකය කිසිදා තුනී නොවන බවත්, Yamagami ගේ ප්‍රධාන ඉලක්කය තම සැමියා නොව පල්ලියේ ප්‍රධානීන් බව දැනගත් විට ඇය දැඩි කම්පනයට පත් වූ බවත්, තම සැමියා හුදෙක් පළිගැනීමක් සඳහා වූ "මෙවලමක්" ලෙස යොදා ගැනීම ගැන ඇය කනගාටු වන බවයි.

