---
title: "අදින් පස්සේ විශ්‍රාම වැටුප අපිට ගන්නත් බෑ, කලින් ගත්ත අයට ගන්නත් බෑ - අධිකරණ අමාත්‍ය"
date: 2026-02-17 18:15:00
---

# අදින් පස්සේ විශ්‍රාම වැටුප අපිට ගන්නත් බෑ, කලින් ගත්ත අයට ගන්නත් බෑ - අධිකරණ අමාත්‍ය

![Thumbnail](https://helakuru.sgp1.cdn.digitaloceanspaces.com/esana/images/lib/harshana-nanayakkara-parliment-budget.jpg)

අද දිනයේ සිට, මන්ත්‍රී විශ්‍රාම වැටුප මීට පෙර ලබාගත් අයට සහ වත්මන් පාර්ලිමේන්තුව ද ඇතුළුව මින් ඉදිරියට පත් වන කිසිදු මන්ත්‍රීවරයකුට ලබා ගැනීමට නොහැකි වන බව අධිකරණ අමාත්‍ය හර්ෂණ නානායක්කාර පවසනවා.

2025 ජනවාරි මාසයේදී විශ්‍රාමික මන්ත්‍රීවරුන් සඳහා ගෙවා ඇති මුළු මුදල රුපියල් තුන් කෝටි හතළිස් හතර ලක්ෂයක් බවයි අද (17) පාර්ලිමේන්තුවේදී ප්‍රකාශයක් සිදු කරමින් අමාත්‍යවරයා සඳහන් කළේ.

රජය මෙම පනත ගෙනැවිත් ඇත්තේ ජනතාවට ලබා දුන් පොරොන්දුවක් ඉටු කිරීමට බව ද, පාර්ලිමේන්තුව යනු මන්ත්‍රීවරුන්ට සාද පැවැත්වීමට ඇති තැනක් නොවන බව ද, එය ජනතාවට වගකිව යුතු ස්ථානයක් බව ද අමාත්‍යවරයා ප්‍රකාශ කළා.

මෙම විශ්‍රාම වැටුප අහෝසි කිරීමේ පනතට සහයෝගය ලබා දෙන ලෙස විපක්ෂ මන්ත්‍රීවරුන්ගෙන් ද ඉල්ලා සිටින බවයි අධිකරණ අමාත්‍ය හර්ෂණ නානායක්කාර වැඩිදුරටත් පවසා සිටියේ.

