---
title: "පාකිස්තාන ක්‍රිකට් කණ්ඩායම තරගයට එක්වීමට තීරණය කළේ ශ්‍රී ලංකා ජනාධිපතිවරයා සමඟ පැවැත්වූ දුරකථන සංවාදයෙන් අනතුරුවයි - පාකිස්තාන අභ්‍යන්තර කටයුතු අමාත්‍ය"
date: 2026-02-17 08:00:00
---

# පාකිස්තාන ක්‍රිකට් කණ්ඩායම තරගයට එක්වීමට තීරණය කළේ ශ්‍රී ලංකා ජනාධිපතිවරයා සමඟ පැවැත්වූ දුරකථන සංවාදයෙන් අනතුරුවයි - පාකිස්තාන අභ්‍යන්තර කටයුතු අමාත්‍ය

![Thumbnail](https://helakuru.sgp1.cdn.digitaloceanspaces.com/esana/images/lib/pakistal-lkop.jpg)

පාකිස්තාන අභ්‍යන්තර කටයුතු අමාත්‍යවරයාගේ සංචාරය සහ පාකිස්තාන ජාතික ක්‍රිකට් කණ්ඩායම ශ්‍රී ලංකාවට පැමිණීම, ශ්‍රී ලංකාව සහ පාකිස්තානය අතර දිගුකාලීන මිත්‍රත්වය තවදුරටත් ශක්තිමත් කිරීමක් බව ජනාධිපති අනුර කුමාර දිසානායක අවධාරණය කර තිබෙනවා.

ඒ අනුව, මෙරටට පැමිණි පාකිස්තානයේ අභ්‍යන්තර සහ මත්ද්‍රව්‍ය පාලනය පිළිබඳ ෆෙඩරල් අමාත්‍ය Syed Mohsin Raza Naqvi, විදේශගත පාකිස්තානු ජාතිකයන් සහ මානව සම්පත් සංවර්ධනය පිළිබඳ ෆෙඩරල් අමාත්‍ය Chaudhry Salik Hussain ඇතුළු නියෝජිත පිරිස ඊයේ (16) පෙරවරුවේ ජනාධිපති කාර්යාලයේදී හමු වූ අවස්ථාවේදී ජනාධිපතිවරයා මේ බව ප්‍රකාශ කළ බවයි ජනාධිපති මාධ්‍ය ඒකකය පවසන්නේ.

ශ්‍රී ලංකාවේ ඉල්ලීම පිළිගෙන පාකිස්තාන ක්‍රිකට් කණ්ඩායමේ සංචාරය සඳහා අවශ්‍ය කටයුතු සිදු කිරීම පිළිබඳව ජනාධිපතිවරයා විසින් පාකිස්තාන අග්‍රාමාත්‍යවරයාට සිය කෘතඥතාව පළ කළ අතර, දිට්වා සුළි කුණාටුව ඇතුළු ශ්‍රී ලාංකික ජනතාව අසීරුතාවට මුහුණ දුන් සෑම අවස්ථාවකම ශ්‍රී ලංකාවට පාකිස්තානය ලබා දුන් සහාය ද ජනාධිපතිවරයා කෘතවේදීව අගය කර තිබෙනවා.

පාකිස්තාන ක්‍රිකට් කණ්ඩායම තරගයට එක් වීමට තීරණය කළේ ජනාධිපති අනුර කුමාර දිසානායක පාකිස්තාන අග්‍රාමාත්‍යවරයා සමඟ පැවැත්වූ දුරකථන සංවාදයෙන් අනතුරුව බව අමාත්‍ය Syed Mohsin Raza Naqvi මෙහිදී සඳහන් කළ අතර, ඒ පිළිබඳ පාකිස්තාන අග්‍රාමාත්‍යවරයා වෙනුවෙන් ජනාධිපතිවරයා වෙත සිය කෘතඥතාව ද පළ කර තිබෙන බවයි සඳහන් වන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/6993b0c35b5capdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/6993b0c367847pdf_page_1.jpeg)

