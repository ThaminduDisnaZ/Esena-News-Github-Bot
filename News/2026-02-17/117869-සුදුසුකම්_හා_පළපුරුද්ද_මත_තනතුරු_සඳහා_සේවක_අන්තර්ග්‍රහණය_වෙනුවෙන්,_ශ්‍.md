---
title: "සුදුසුකම් හා පළපුරුද්ද මත තනතුරු සඳහා සේවක අන්තර්ග්‍රහණය වෙනුවෙන්, ශ්‍රීලංගම සම්මුඛ පරීක්ෂණ පැවැත්වීම ආරම්භ කෙරේ"
date: 2026-02-17 13:35:00
---

# සුදුසුකම් හා පළපුරුද්ද මත තනතුරු සඳහා සේවක අන්තර්ග්‍රහණය වෙනුවෙන්, ශ්‍රීලංගම සම්මුඛ පරීක්ෂණ පැවැත්වීම ආරම්භ කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/ctb-bus.jpg)

ශ්‍රී ලංකා ගමනාගමන මණ්ඩලයේ සභාපති තනතුර හැර ප්‍රධාන විධායක නිලධාරී ඇතුළු සියලු ශ්‍රේණි සඳහා සේවක අන්තර්ග්‍රහණය කිරීම් ඊයේ (16) සිට ක්‍රියාත්මක කර ඇති බව ප්‍රවාහන අමාත්‍යාංශය පවසනවා.

ඒ අනුව, සුදුසුකම් හා පළපුරුද්ද මත සියලු තනතුරු සඳහා සේවක අන්තර්ග්‍රහණ ක්‍රියාවලිය විධිමත්ව සිදු කිරීම මේ යටතේ සිදු කෙරෙන බවයි සඳහන් වන්නේ.

ශ්‍රේණි 01 සිට 05 දක්වා තනතුරු සඳහා 2026 පෙබරවාරි 16 දින සිට දින තුනක කාලයක් මෙම අන්තර්ග්‍රහණ කටයුතු සිදු කෙරෙන අතර, දිවයිනේ සියලුම ලංගම ප්‍රාදේශීය කාර්යාල මඟින් ශ්‍රේණි 05 සිට ශ්‍රේණි 10 දක්වා ඉහළට සේවක අන්තර්ග්‍රහණ කටයුතු සිදු කෙරෙන බවයි සඳහන් වන්නේ.

පසුගිය දශක ගණනාවක් පුරාවට දේශපාලන බලපෑමෙන් හා දේශපාලන හිතවත්කම් මත සිදු කළ බඳවා ගැනීම් සහ උසස්වීම් ලබාදීම් හේතු කොටගෙන අවිධිමත් බඳවා ගැනීමේ ක්‍රමවේදයක් ක්‍රියාත්මක වූ අතර, මේ හේතුවෙන් අකාර්යක්ෂම පරිපාලනයක් ගොඩනැඟී තිබූ බවත්, සුදුසුකම්, පළපුරුද්ද සහ වෘත්තීය කුසලතා නොසලකා සිදු කළ බඳවා ගැනීම් හා උසස්වීම් ලංගමයේ පරිහානියට හේතු වූ බවයි සඳහන් වන්නේ.

පොදු ප්‍රවාහනයේ රාජ්‍ය අංශයේ වැඩිම දායකත්වය ලබාදෙන ලංගමය ප්‍රතිසංවිධානය කිරීමේ ජාතික වැඩපිළිවෙළ යටතේ, නව ප්‍රතිසංස්කරණ හඳුන්වාදීමේ තවත් එක් තිරසර පියවරක් ලෙස මෙම සේවක අන්තර්ග්‍රහණ ක්‍රියාවලිය විනිවිදභාවයෙන් යුතුව ක්‍රියාත්මක කරන බවයි ප්‍රවාහන අමාත්‍යාංශය වැඩිදුරටත් සඳහන් කර සිටින්නේ.

