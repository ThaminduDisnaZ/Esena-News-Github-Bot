---
title: "වෙඩි තැබීමේ සිද්ධිය සම්බන්ධයෙන්, සියළුම නීතිඥයින්ගේ හදිසි රැස්වීමක් හෙට සවස කැඳවා තිබෙනවා - නීතිඥ සංගමයේ සභාපති"
date: 2026-02-14 12:30:00
---

# වෙඩි තැබීමේ සිද්ධිය සම්බන්ධයෙන්, සියළුම නීතිඥයින්ගේ හදිසි රැස්වීමක් හෙට සවස කැඳවා තිබෙනවා - නීතිඥ සංගමයේ සභාපති

![Thumbnail](https://helakuru.sgp1.cdn.digitaloceanspaces.com/esana/images/lib/bar-chairman.jpg)

ඊයේ (13) පස්වරුවේ තලංගම, අකුරේගොඩ ප්‍රදේශයේදී නීතීඥවරයෙකු හා ඔහුගේ බිරිඳ වෙඩි තබා ඝාතනය කිරීමේ ඛේදජනක සිදුවීම සම්බන්ධයෙන් අද උදෑසන ශ්‍රී ලංකා නීතිඥ සංගමයේ (BASL) කෘත්‍යාධිකාරි මණ්ඩලය රැස්වී සාකච්ඡා කළ බව එම සංගමයේ සභාපති නීතිඥ රජීව් අමරසූරිය පවසනවා.

මෙය සමස්ත නීතිඥ ප්‍රජාවටම අතිශයින්ම බලපාන සිද්ධියක් බවත්, එම නිසා මෙය කෘත්‍යාධිකාරි මණ්ඩලය විසින් පමණක් තීරණය කළ නොහැකි කාරණයක් බවයි අද මාධ්‍ය සාකච්ඡාවකට එක්වෙමින් ඔහු සඳහන් කර සිටියේ.

එම නිසා හෙට සවස 3.00 ට ශ්‍රී ලංකා නීතිඥ සංගමයේ සියලුම සාමාජිකයින්ගේ හදිසි රැස්වීමක් කැඳවා ඇති බවත්, ශ්‍රී ලංකා නීතිඥ සංගමයේ මීළඟ පියවර එම රැස්වීමේදී තීරණය කරන බවයි සභාපතිවරයා පවසා සිටියේ.

සියළු සාමාජිකයන් සමග අවසන් වරට මෙවැනි රැස්වීමක් කැඳවූයේ හිටපු අගවිනිසුරු ශිරාණි බණ්ඩාරනායකගේ දෝෂාභියෝගය සම්බන්ධයෙන් බව ද, 2012 වසරෙන් පසුව වසර 14 කට පසු නැවත ඒ ලෙස සියළු සාමාජිකයින් රැස් කරවීම සුවිශේෂී වන බවයි ශ්‍රී ලංකා නීතිඥ සංගමයේ සභාපති නීතිඥ රජීව් අමරසූරිය වැඩිදුරටත් පවසා සිටියේ.

