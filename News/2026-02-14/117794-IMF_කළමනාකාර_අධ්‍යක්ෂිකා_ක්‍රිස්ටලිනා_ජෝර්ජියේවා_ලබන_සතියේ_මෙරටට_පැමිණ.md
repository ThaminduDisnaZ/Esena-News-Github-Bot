---
title: "IMF කළමනාකාර අධ්‍යක්ෂිකා ක්‍රිස්ටලිනා ජෝර්ජියේවා ලබන සතියේ මෙරටට පැමිණෙයි"
date: 2026-02-14 11:10:00
---

# IMF කළමනාකාර අධ්‍යක්ෂිකා ක්‍රිස්ටලිනා ජෝර්ජියේවා ලබන සතියේ මෙරටට පැමිණෙයි

![Thumbnail](https://helakuru.sgp1.cdn.digitaloceanspaces.com/esana/images/lib/kristalina-georgieva[1].jpg)

ජාත්‍යන්තර මූල්‍ය අරමුදලේ (IMF) කළමනාකාර අධ්‍යක්ෂිකා ක්‍රිස්ටලිනා ජෝර්ජිවා ලබන සඳුදා (16) දින ශ්‍රී ලංකාව පැමිණීමට නියමිතව තිබෙනවා.

තෙදින සංචාරයක් සඳහා ඇය මෙරටට පැමිණෙන අතර, ලබන බඳාදා දක්වා මෙරට තුළ රැඳී සිටින බවයි සඳහන් වන්නේ.

ඇයගේ මෙම සංචාරය අතරතුර රජයේ බලධාරීන් සහ ප්‍රධාන පාර්ශවකරුවන් හමුවීමට නියමිත අතර, 'දිට්වා' සුළි කුණාටුවෙන් මෙරටට සිදුවූ බලපෑම පිළිබඳව සෘජුවම නිරීක්ෂණය කිරීමටද නියමිතව තිබෙනවා.

එසේම, ශ්‍රී ලංකාව යථා තත්ත්වයට පත් කිරීමේ කටයුතු සඳහා සහාය විය හැකි ක්‍රම සහ සියලුම ශ්‍රී ලාංකිකයන් වෙනුවෙන් වඩාත් ශක්තිමත් අනාගතයක් ගොඩනැගීමට ජාත්‍යන්තර මූල්‍ය අරමුදලට දායක විය හැකි ආකාරය පිළිබඳව ද මෙහිදී සාකච්ඡා කිරීමට නියමිතව ඇති බවයි වැඩිදුරටත් දැක්වෙන්නේ.

