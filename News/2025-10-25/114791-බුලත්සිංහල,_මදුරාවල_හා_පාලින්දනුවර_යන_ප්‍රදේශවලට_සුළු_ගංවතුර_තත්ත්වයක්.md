---
title: "බුලත්සිංහල, මදුරාවල හා පාලින්දනුවර යන ප්‍රදේශවලට සුළු ගංවතුර තත්ත්වයක් ඇතිවීමේ අවදානමක්"
date: 2025-10-25 13:00:00
---

# බුලත්සිංහල, මදුරාවල හා පාලින්දනුවර යන ප්‍රදේශවලට සුළු ගංවතුර තත්ත්වයක් ඇතිවීමේ අවදානමක්

![Thumbnail](https://helakuru.sgp1.cdn.digitaloceanspaces.com/esana/images/lib/floods-w.jpg)

ඉදිරි පැය 48ක කාලය තුළ කළු ගඟ දෝණිය ආශ්‍රිත ප්‍රදේශ කිහිපයක් සඳහා සුළු ගංවතුර තත්ත්වයක් ඇති වීමේ අවදානමක් පවතින බව වාරිමාර්ග දෙපාර්තමේන්තුව පවසනවා.

කළු ගඟෙහි ජල මට්ටම ශීඝ්‍රයෙන් ඉහළ ගොස් ඇති බවත්, ඒ අනුව, ඉදිරි පැය 48 ක කාලය තුළදී බුලත්සිංහල, මදුරාවල හා පාලින්දනුවර යන ප්‍රාදේශීය ලේකම් කොට්ඨාසවල කුඩා ගඟ, මඟුර ගඟ සහ පිටාර තැන්නට අයත් පහත් බිම් ප්‍රදේශවලට සුළු ගංවතුර තත්ත්වයක් ඇති විය හැකි බවයි එම දෙපාර්තමේන්තුව අනතුරු අඟවා තිබෙන්නේ.

මේ හේතුවෙන් කුඩා ගඟ හා මඟුර ගඟ අවට පහත්බිම් හරහා වැටී ඇති අතුරු මාර්ග ජලයෙන් යටවීමේ දැඩි අවදානමක් පවතින බවද, මේ තත්ත්වය සම්බන්ධයෙන් සැලකිල්ලෙන් යුතුව කටයුතු කරන ලෙසද වාරිමාර්ග දෙපාර්තමේන්තුව දන්වා සිටිනවා.

මෙම ප්‍රදේශවල පදිංචි මහජනතාව සහ මෙම ප්‍රදේශ හරහා ගමන් ගන්නා රියදුරන් මේ සම්බන්ධව දැඩි විමසිල්ලෙන් යුතුව කටයුතු කරන ලෙසයි වැඩිදුරටත් සඳහන් කර ඇත්තේ.

