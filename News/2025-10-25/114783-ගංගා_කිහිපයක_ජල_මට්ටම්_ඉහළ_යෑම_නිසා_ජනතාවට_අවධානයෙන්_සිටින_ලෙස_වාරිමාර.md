---
title: "ගංගා කිහිපයක ජල මට්ටම් ඉහළ යෑම නිසා ජනතාවට අවධානයෙන් සිටින ලෙස වාරිමාර්ග දෙපාර්තමේන්තුවෙන් දැනුම් දීමක්"
date: 2025-10-25 10:00:00
---

# ගංගා කිහිපයක ජල මට්ටම් ඉහළ යෑම නිසා ජනතාවට අවධානයෙන් සිටින ලෙස වාරිමාර්ග දෙපාර්තමේන්තුවෙන් දැනුම් දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/kelani-river-flood-archived.jpg)

කැලණි, අත්තනගලු, ගිං, බෙන්තර යන ගංගා ආශ්‍රිතව මිලිමීටර් 50කට ආසන්න වර්ෂාපතනයක් ලැබී ඇති බව වාරිමාර්ග දෙපාර්තමේන්තුව පවසනවා.

ඒ අනුව, මෙම වර්ෂාපතනය හමුවේ වැඩිම බලපෑම සිදුව ඇත්තේ කළු ඟග ආශ්‍රිතව බවත්, එහි ජල මට්ටම සීඝ්‍ර ලෙස ඉහළ ගොස් ඇති බවයි එම දෙපාර්තමේන්තුව සඳහන් කළේ.

කළු ගඟේ ජල මට්ටම ඉහළ යාම හේතුවෙන් රත්නපුර, මිල්ලකන්ද, ඇල්ලගාව, ප්‍රදේශයන් හි ජල මට්ටම් වැඩිවීමක් නිරීක්ෂණය වී ඇති බවද, නමුත් පවතින වර්ෂාපතනය අනුව එය ගංවතුර තත්ත්වයක් දක්වා වර්ධනය වේ යැයි අපේක්ෂා නොකරන බවද එම දෙපාර්තමේන්තුව පවසා සිටියා.

කෙසේ නමුත්, ඉදිරියේදී සැලකිය යුතු වර්ෂාපතනයක් ලැබුණහොත් ගංවතුර තත්ත්වයන් ඇතිවීමේ හැකියාව පවතින බැවින්, කළු ගඟ ආශ්‍රිත පදිංචිකරුවන් මේ සම්බන්ධව අවධානයෙන් සිටිය යුතු බවයි වාරිමාර්ග දෙපාර්තමේන්තුව ජනතාවගෙන් ඉල්ලා සිටින්නේ.

එසේම, කැලණි ගඟ සහ අත්තනගලු ඔය ආශ්‍රිතව වෙසෙන ජනතාවද විශේෂ සැලකිල්ලෙන් සිටිය යුතු බවද, ඉදිරියේදී ලැබෙන වර්ෂාපතනයන් අනුව එම ප්‍රදේශ ආශ්‍රිතව ගංවතුර තත්ත්වයන් ඇතිවිය හැකිද යන්න පිළිබදව ජනතාව දැනුවත් කරන බවත් වාරිමාර්ග දෙපාර්තමේන්තුව වැඩිදුරටත් සඳහන් කරනවා.

