---
title: "දකුණු මුහුදු තීරයේදී මත්ද්‍රව්‍ය සමග අත්අඩංගුවට ගත් බහුදින ධීවර යාත්‍රාවේ සිටි හයදෙනා රඳවාගෙන ප්‍රශ්න කිරීමට අවසර"
date: 2025-11-03 16:54:52
---

# දකුණු මුහුදු තීරයේදී මත්ද්‍රව්‍ය සමග අත්අඩංගුවට ගත් බහුදින ධීවර යාත්‍රාවේ සිටි හයදෙනා රඳවාගෙන ප්‍රශ්න කිරීමට අවසර

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

දකුණු මුහුදු තීරයේදී බහුදින ධීවර යාත්‍රාවකින් අයිස් මත්ද්‍රව්‍ය කිලෝග්‍රෑම් 251.18 ක් සහ හෙරොයින් මත්ද්‍රව්‍ය කිලෝ ග්‍රෑම් 85 ක් අත්අඩංගුවට ගැනීමේ සිද්ධිය සම්බන්ධයෙන් අත්අඩංගුවට ගත් සැකකරුවන් 06 දෙනෙකු ලබන 08 වැනිදා දක්වා පොලිස් මත්ද්‍රව්‍ය නාශක කාර්යාංශය භාරයේ රඳවාගෙන ප්‍රශ්න කිරීම සඳහා කොළඹ ප්‍රධාන මහේස්ත්‍රාත් අධිකරණය විසින් අද අවසර ලබා දී තිබෙනවා.

පොලිස් මත්ද්‍රව්‍ය නාශක කාර්යාංශය මගින් අත්අඩංගුවට ගත් අදාළ සැකකරුවන් අද කොළඹ ප්‍රධාන මහේස්ත්‍රාත් අසංග එස්.බෝදරගම හමුවට පමුණුවනු ලැබූ අතර, එහිදී පොලිස් මත්ද්‍රව්‍ය නාශක කාර්යාංශයේ නිලධාරීන් අධිකරණය හමුවේ කරුණු දක්වමින් දකුණු මුහුදු තීරයේදී ‘සීදේවි’ නමැති බහුදින ධීවර යාත්‍රාවෙන් මත්ද්‍රව්‍ය ප්‍රවාහනය කරමින් සිටියදී මොවුන් නාවික හමුදාව මගින් අත්අඩංගුවට ගෙන, දික්ඕවිට වරායට රැගෙන ආ බව සඳහන් කර සිටියා.

ඉන් අනතුරුව මත්ද්‍රව්‍ය ආනයනය කිරීම සහ ජාවාරම් කිරීම යන චෝදනා යටතේ සැකකරුවන් හයදෙනා අත්අඩංගුවට ගත් බවයි පොලිසිය අධිකරණයට දැනුම් දී ඇත්තේ.

මෙම සිද්ධියට අදාළ විමර්ශන කටයුතු මෙතෙක් අවසන් කර නොමැති බැවින් මෙම සැකකරුවන් ලබන 08 වැනිදා දක්වා රඳවාගෙන ප්‍රශ්න කිරීමට අවසර දෙන ලෙස පොලිස් මත්ද්‍රව්‍ය නාශක කාර්යාංශය අධිකරණයෙන් ඉල්ලා සිටි අතර, එම ඉල්ලීම පිළිගත් ප්‍රධාන මහේස්ත්‍රාත්වරයා අදාළ සැකකරුවන් පොලිසිය භාරයේ රඳවාගෙන ප්‍රශ්න කිරීමට අවසර ලබා දී තිබෙනවා.

විමර්ශනවල ප්‍රගතිය ලබන 08 වැනිදා අධිකරණයට ඉදිරිපත් කරන ලෙසයි මහේස්ත්‍රාත්වරයා පොලිස් මත්ද්‍රව්‍ය නාශක කාර්යාංශයට වැඩිදුර‍ටත් නියම කර ඇත්තේ.

