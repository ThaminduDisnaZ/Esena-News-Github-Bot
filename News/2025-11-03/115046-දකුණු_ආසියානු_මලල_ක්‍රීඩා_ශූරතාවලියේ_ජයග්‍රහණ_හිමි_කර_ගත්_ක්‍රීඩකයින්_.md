---
title: "දකුණු ආසියානු මලල ක්‍රීඩා ශූරතාවලියේ ජයග්‍රහණ හිමි කර ගත් ක්‍රීඩකයින් ගුවන් හමුදාපතිගේ ඇගයීමට"
date: 2025-11-03 14:50:18
---

# දකුණු ආසියානු මලල ක්‍රීඩා ශූරතාවලියේ ජයග්‍රහණ හිමි කර ගත් ක්‍රීඩකයින් ගුවන් හමුදාපතිගේ ඇගයීමට

![Thumbnail](https://helakuru.sgp1.cdn.digitaloceanspaces.com/esana/images/lib/airfoce-mkl.jpg)

ශ්‍රී ලංකා ගුවන් හමුදාව නියෝජනය කරමින් දකුණු ආසියානු ජ්‍යෙෂ්ඨ මලල ක්‍රීඩා ශූරතාවලියේ දී ජාත්‍යන්තර ජයග්‍රහණ හිමි කරගත් ක්‍රීඩකයින් ගුවන් හමුදාපති එයාර් මාර්ෂල් බන්දු එදිරිසිංහගේ ඇගයීමට ලක්ව තිබෙනවා.

මෙහිදී තරගාවලිය පුරා විශිෂ්ට ක්‍රීඩා කුසලතා දක්වමින් ජාත්‍යන්තර ජයග්‍රහණ හිමි කරගත් ගුවන් හමුදා ක්‍රීඩක ක්‍රීඩිකාවන් සඳහා ගුවන් හමුදාපතිවරයා විසින් උසස්වීම් සහ මුදල් ත්‍යාග පිරිනමා ඇති බවයි සඳහන් වන්නේ.

මෙම තරගාවලියට ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 59 දෙනෙකු සහභාගී වූ අතර, ඉන් ගුවන් හමුදාව නියෝජනය කරමින් ක්‍රීඩක ක්‍රීඩිකාවන් 09 දෙනෙකු සහභාගී වී තිබුණා.

ගුවන් හමුදා ක්‍රීඩක ක්‍රීඩිකාවන් එහිදී රන් පදක්කම් 02 ක්, රිදී පදක්කම් 03 ක් සහ එක් ලෝකඩ පදක්කමක් දිනා ගනිමින්, පදක්කම් 06 ක් ශ්‍රී ලංකාවට ලබා දීමට සමත්වුණා.

එම පදක්කම්ලාභී ක්‍රීඩක ක්‍රීඩිකාවන් 06 දෙනා සඳහා කෝප්‍රල් නිලයට උසස්වීම් ප්‍රදානය කිරීම හා මුදල් ත්‍යාග පිරිනැමීම ද, තරගාවලියට සහභාගී වූ අනෙක් ක්‍රීඩක ක්‍රීඩිකාවන් තිදෙනා සඳහා මුදල් ත්‍යාග පිරිනැමීම ද ගුවන් හමුදාපතිවරයා විසින් සිදු කර ඇති බවයි වැඩිදුරටත් දැක්වෙන්නේ.

