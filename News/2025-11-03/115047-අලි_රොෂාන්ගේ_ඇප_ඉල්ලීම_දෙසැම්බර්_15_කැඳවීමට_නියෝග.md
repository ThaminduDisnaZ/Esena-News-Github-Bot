---
title: "අලි රොෂාන්ගේ ඇප ඉල්ලීම දෙසැම්බර් 15 කැඳවීමට නියෝග"
date: 2025-11-03 15:15:00
---

# අලි රොෂාන්ගේ ඇප ඉල්ලීම දෙසැම්බර් 15 කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/ali-roshan-i.jpg)

බලපත්‍ර නොමැතිව අලියෙකු සන්තකයේ තබා ගැනීමේ චෝදනාවට වරදකරු වී, සිර දඬුවම් නියම වී සිටින තමාව ඇප මත මුදා හරින ලෙස ඉල්ලා සමරප්පුලිගේ නිරාජ් රොෂාන් හෙවත් 'අලි රොෂාන්' විසින් ඉදිරිපත් කළ ඇප ඉල්ලීම දෙසැම්බර් මස 15 වැනිදා විභාගයට ගැනීමට කොළඹ මහාධිකරණය නියෝග කර තිබෙනවා.

මෙම ඉල්ලීම අද කොළඹ මහාධිකරණයේදී කැඳවනු ලැබූ අවස්ථාවේ දී ඇප ඉල්ලීමට අදාළ විරෝධතා ගොනු කිරීමට අවසර දෙන ලෙස නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් ජනක බණ්ඩාර අධිකරණයෙන් ඉල්ලා සිටි අතර, එහිදී නඩුවට අදාළ විරෝධතා තිබේ නම්, ඒවා මේ මස 28 වැනිදා ගොනු කරන ලෙසට විනිසුරු මඬුල්ල නියම කළා.

බලපත්‍ර නොමැතිව අලියෙකු සන්තකයේ තබා ගැනීමේ චෝදනාවට වරදකරු කෙරුණු විත්තිකාර 'අලි රොෂාන්' නැමැත්තාට කොළඹ ත්‍රිපුද්ගල මහාධිකරණ විනිසුරු මඬුල්ලක් විසින් බරපතළ වැඩ සහිත වසර 15ක සිර දඬුවම් නියම කළ අතර, එම සිර දඬුවමට එරෙහිව තමන් ශ්‍රේෂ්ඨාධිකරණයට අභියාචනයක් ඉදිරිපත් කර ඇති නිසා එම අභියාචනය විභාග කොට අවසන් තීන්දුව ප්‍රකාශයට පත් කරන තුරු තමන්ව ඇප මත මුදා හරින ලෙස ඉල්ලමින් ඔහු මෙම ඇප ඉල්ලීම ඉදිරිපත් කර තිබෙනවා.

