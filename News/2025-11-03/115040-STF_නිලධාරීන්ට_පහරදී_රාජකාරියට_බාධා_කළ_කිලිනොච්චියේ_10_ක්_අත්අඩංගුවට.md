---
title: "STF නිලධාරීන්ට පහරදී රාජකාරියට බාධා කළ කිලිනොච්චියේ 10 ක් අත්අඩංගුවට"
date: 2025-11-03 13:00:00
---

# STF නිලධාරීන්ට පහරදී රාජකාරියට බාධා කළ කිලිනොච්චියේ 10 ක් අත්අඩංගුවට

![Thumbnail](https://helakuru.sgp1.cdn.digitaloceanspaces.com/esana/images/lib/arrested-2-archived.jpg)

නීති විරෝධී මත්පැන් වැටලීමක් සිදු කිරීමට ගිය කිලිනොච්චිය පොලිස් විශේෂ කාර්ය බලකායේ නිලධාරීන් කණ්ඩායමකට පහර දීම සම්බන්ධයෙන් සැකකරුවන් 05 දෙනෙකු හා සැකකාරියන් 05 දෙනෙකු අත්අඩංගුවට ගෙන තිබෙනවා.

රාමනාදපුරම් පොලිස් ස්ථානයේ නිලධාරීන් කණ්ඩායමක් විසින් STF නිලධාරීන්ට පහරදීම සම්බන්ධයෙන් මෙම පිරිස අත්අඩංගුවට ගෙන තිබේ.

අදාළ නිලධාරීන් පිරිස රාමනාදපුරම් පොලිස් වසමේ, සුඩලකුලම් ප්‍රදේශයේදී නීති විරෝධී මත්පැන් වැටලීමක් සිදු කර, සැකකරුවෙකු අත්අඩංගුවට ගෙන ඇති අතර, එම අවස්ථාවේදී යකඩ පොලු හා ලී පොලු රැගෙන පැමිණි පිරිසක් විසින් නිලධාරීන්ට පහරදී සැකකරු මුදවාගෙන එම ස්ථානයෙන් පලා ගොස් ඇති බවයි සඳහන් වන්නේ.

පහරදීමෙන් තුවාල ලැබූ පොලිස් විශේෂ කාර්ය බලකා නිලධාරීන් දෙදෙනෙකු කිලිනොච්චිය රෝහලේ ප්‍රතිකාර ලබන බවද සඳහන්.

අත්අඩංගුවට ගත් සැකකරුවන් අවුරුදු 16 - 32 අතර වයස්වල පසුවන අතර, සැකකාරියන් අවුරුදු 26 - 45 අතර වයස්වල පසුවනවා.

සැකකරුවන් රාමනාදපුරම් ප්‍රදේශයේ පදිංචිකරුවන් වන අතර, ඔවුන් අද (03) කිලිනොච්චිය මහේස්ත්‍රාත් අධිකරණය වෙත ඉදිරිපත් කිරීමට නියමිතයි.

