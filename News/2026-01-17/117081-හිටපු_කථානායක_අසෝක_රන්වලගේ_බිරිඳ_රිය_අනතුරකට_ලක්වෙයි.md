---
title: "හිටපු කථානායක අසෝක රන්වලගේ බිරිඳ රිය අනතුරකට ලක්වෙයි"
date: 2026-01-17 14:35:00
---

# හිටපු කථානායක අසෝක රන්වලගේ බිරිඳ රිය අනතුරකට ලක්වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/ranwala-wife-accident.jpg)

හිටපු කථානායක, පාර්ලිමේන්තු මන්ත්‍රී අසෝක රන්වලගේ බිරිඳ රිය අනතුරකට ලක්වී තුවාල ලබා රෝහල්ගත කර තිබෙනවා.

හිටපු කථානායකවරයාගේ නිවස ආසන්නයේදීම ඊයේ (16) රාත්‍රි මෙම අනතුර සිදුවී ඇති බවයි බියගම පොලිසිය සඳහන් කළේ.

අසෝක රන්වලගේ බිරිඳ පැදවූ මෝටර් රථය නිවසට ඇතුළු කිරීමට උත්සාහ කිරීමේදී කැලණිය - බියගම මාර්ගයේ කැලණිය දෙස සිට පැමිණි තවත් මෝටර් රථයක් එම මෝටර් රථයේ ගැටී අනතුරට ලක්ව තිබෙන අතර, එම අනතුර සම්බන්ධයෙන් පාර්ලිමේන්තු මන්ත්‍රීවරයාගේ නිවසේ රාත්‍රී ආරක්ෂක රාජකාරීයේ නිරතව සිටි පොලිස් නිලධාරියෙකු විසින් පොලීසිය දැනුවත් කර ඇති බවයි සඳහන් වන්නේ.

අනතුර සිදුකළ අනෙක් මෝටර් රථයේ රියදුරා කළුතර උතුර ප්‍රදේශයේ පදිංචිකරුවෙකු වන අතර, අනතුර සිදුවන අවස්ථාවේදී ඔහු මත්පැන් පානය කර සිට ඇති බව පොලීසිය සිදුකළ මූලික විමර්ශනවලදී අනාවරණය වී තිබෙනවා.

