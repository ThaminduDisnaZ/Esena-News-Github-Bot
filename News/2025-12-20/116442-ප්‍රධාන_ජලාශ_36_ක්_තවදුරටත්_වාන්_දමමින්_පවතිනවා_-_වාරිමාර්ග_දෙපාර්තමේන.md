---
title: "ප්‍රධාන ජලාශ 36 ක් තවදුරටත් වාන් දමමින් පවතිනවා - වාරිමාර්ග දෙපාර්තමේන්තුව"
date: 2025-12-20 12:15:00
---

# ප්‍රධාන ජලාශ 36 ක් තවදුරටත් වාන් දමමින් පවතිනවා - වාරිමාර්ග දෙපාර්තමේන්තුව

![Thumbnail](https://helakuru.sgp1.cdn.digitaloceanspaces.com/esana/images/lib/kawudulla-lake.jpg)

වාරිමාර්ග දෙපාර්තමේන්තුව සතුව පවතින ප්‍රධාන ජලාශ 36 ක් සහ මධ්‍යම ප්‍රමාණයේ ජලාශ 52 කට අධික ප්‍රමාණයක් මේ වන විට වාන් දමමින් පවතින බව වාරිමාර්ග දෙපාර්තමේන්තුව පවසනවා.

අද (20) පෙරවරු 9.00 වනවිට පැවති තත්ත්වය උපුටා දක්වමින් එම දෙපාර්තමේන්තුවේ ජල කලමනාකරණ අධ්‍යක්ෂ එච්.පී.එස්.ඩී. හේරත් මේ බව සඳහන් කර සිටියා.

ඒ අනුව, අම්පාර දිස්ත්‍රික්කයේ ප්‍රධාන ජලාශ 09 න් ජලාශ 03 ක්ද, අනුරාධපුර දිස්ත්‍රික්කයේ ප්‍රධාන ජලාශ 10 න් ජලාශ 09 ක්ද, බදුල්ල දිස්ත්‍රික්කයේ ප්‍රධාන ජලාශ 07 න් 04 ක්ද, මඩකලපුව දිස්ත්‍රික්කයේ ප්‍රධාන ජලාශ 04 න් ජලාශ 02 ක්ද මේ වන විට වාන් දමන බවයි අධ්‍යක්ෂවරයා පවසා සිටියේ.

හම්බන්තොට දිස්ත්‍රික්කයේ ප්‍රධාන ජලාශ 10 න් එක් ජලාශයක් ද, මහනුවර දිස්ත්‍රික්කයේ ප්‍රධාන ජලාශ තුනම ද, කුරුණෑගල දිස්ත්‍රික්කයේ ප්‍රධාන ජලාශ 10 න් ජලාශ 03 ක්ද, මොනරාගල දිස්ත්‍රික්කයේ ප්‍රධාන ජලාශ 03 න් ජලාශ දෙකක ද මේ විට වාන් දොරටු විවෘත බව ද සඳහන්.

එමෙන්ම, පොළොන්රුව දිස්ත්‍රික්කයේ ප්‍රධාන ජලාශ 04 න් ජලාශ දෙකක් ද, පුත්තලම දිස්ත්‍රික්කයේ ප්‍රධාන ජලාශ දෙකම ද, ත්‍රිකුණාමලය දිස්ත්‍රික්කයේ ප්‍රධාන ජලාශ 05 න් ජලාශ 04 ක්ද, වව්නියාව දිස්ත්‍රික්කයේ එක් ජලාශයක් ද වාන් දමන බවයි වාරිමාර්ග දෙපාර්තමේන්තුවේ ජල කලමනාකරණ අධ්‍යක්ෂවරයා වැඩිදුරටත් සඳහන් කර සිටියේ.

