---
title: "පාර්ලිමේන්තු මන්ත්‍රීවරියන්ට සිදුවන වාචික හිංසනය පිටුදැකීම සඳහා නව නීති සංශෝධනයට කථානායක වෙත ඉල්ලීමක්"
date: 2026-02-07 10:55:00
---

# පාර්ලිමේන්තු මන්ත්‍රීවරියන්ට සිදුවන වාචික හිංසනය පිටුදැකීම සඳහා නව නීති සංශෝධනයට කථානායක වෙත ඉල්ලීමක්

![Thumbnail](https://helakuru.sgp1.cdn.digitaloceanspaces.com/esana/images/lib/parliment-new-01[1].jpg)

පාර්ලිමේන්තු සභා ගර්භය තුළ මන්ත්‍රීවරියන් වාචික හිංසනයට හෝ අපහාසයට ලක් වන පරිදි පාර්ලිමේන්තු මන්ත්‍රීවරුන් විසින් සිදුකරනු ලබන හැසිරීම් හෝ ප්‍රකාශ වැළැක්වීම පිණිස පාර්ලිමේන්තුවේ ස්ථාවර නියෝග සංශෝධනය කිරීම සඳහා, පාර්ලිමේන්තු මන්ත්‍රීවරියන්ගේ සංසදයේ සාමාජිකාවන්ගේ අත්සනින් යුතුව කථානායකවරයා වෙත ඉල්ලීමක් සිදුකර ඇති බව පාර්ලිමේන්තු සන්නිවේදනය අංශය සඳහන් කරනවා.

විශේෂයෙන්ම, පාර්ලිමේන්තු මන්ත්‍රීවරියන් ඉලක්ක කර වාචික හිංසනය ක්‍රියාත්මක කිරීමේ ප්‍රවණතාවක් මෑත කාලයේ නිරීක්ෂණය වී ඇති බවත්, මෙය ජනතාවගේ ස්වාධිපත්‍ය බලයට ද, කාන්තාවන්ට තම අදහස් ප්‍රකාශ කිරීමට සහ දේශපාලනයට සම්බන්ධ වීමට ඇති අයිතියට ද එරෙහි අභියෝගයක් බවයි එම සංසදය අවධාරණය කරන්නේ.

සමස්ථයක් වශයෙන් සමාජය තුළ දේශපාලනයෙහි කාන්තාවන්ගේ ක්‍රියාකාරී සහභාගීත්වයට ද මෙමගින් ඍණාත්මක පූර්වාදර්ශයක් සැපයන බව ද, ඒ නිසා පාර්ලිමේන්තු මන්ත්‍රීවරියන් වාචික හිංසනයට හෝ අපහාසයට ලක් වන පරිදි පාර්ලිමේන්තු මන්ත්‍රීවරුන් සහ මන්ත්‍රීවරියන් යන දෙපාර්ශ්වයම විසින් සිදු කරනු ලබන හැසිරීම් හෝ ප්‍රකාශ සිදු නොකළ කළ යුතු බව ද, එය ස්ථාවර නියෝග යටතේ වන "පාර්ලිමේන්තුව තුළ විනය" කොටස හරහා ක්‍රියාත්මක කළ හැකි බවද පාර්ලිමේන්තු මන්ත්‍රීවරියන්ගේ සංසදය යෝජනා කර තිබෙනවා.

ඒ අනුව, අදාළ කරුණු සලකා බලා, ඒ පිළිබඳ සුදුසු ක්‍රියාමාර්ග ගැනීමට හැකි වන පරිදි නව ස්ථාවර නියෝගයක් අන්තර්ගත කිරීමෙන් ස්ථාවර නියෝග සංශෝධනය කරන ලෙසට මන්ත්‍රීවරියන්ගේ සංසදය කථානායකවරයාගෙන් ඉල්ලා ඇති බවයි වැඩිදුරටත් සඳහන් වන්නේ.

