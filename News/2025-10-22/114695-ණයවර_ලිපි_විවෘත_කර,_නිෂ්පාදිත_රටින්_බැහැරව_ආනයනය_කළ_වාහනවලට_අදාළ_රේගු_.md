---
title: "ණයවර ලිපි විවෘත කර, නිෂ්පාදිත රටින් බැහැරව ආනයනය කළ වාහනවලට අදාළ රේගු ගාස්තු ගැන අධිකරණයට දැනුම් දීමක්"
date: 2025-10-22 14:30:00
---

# ණයවර ලිපි විවෘත කර, නිෂ්පාදිත රටින් බැහැරව ආනයනය කළ වාහනවලට අදාළ රේගු ගාස්තු ගැන අධිකරණයට දැනුම් දීමක්

![Thumbnail](https://helakuru.sgp1.cdn.digitaloceanspaces.com/esana/images/lib/vehichle-archived.jpg)

මෙරටදී ණයවර ලිපි විවෘත කර, නිෂ්පාදිත රටින් බැහැර වෙනත් රටකින් ආනයනය කිරීම හේතුවෙන් ශ්‍රී ලංකා රේගුව විසින් රඳවා ගෙන සිටින වාහනවලට අදාළ රේගු ගාස්තු පිළිබඳ නව ගැසට් නිවේදනයක් මේ මස 24 වැනිදාට පෙර නිකුත් කිරීමට කටයුතු කරන බව නීතිපතිවරයා අද (22) අභියාචනාධිකරණයට දැනුම් දී තිබෙනවා.

ශ්‍රී ලංකා රේගුව විසින් රඳවා ගෙන සිටින අදාළ වාහන මුදා හැරීමේ නියෝගයක් නිකුත් කරන ලෙස ඉල්ලා වාහන ආනයනකරුවන් විසින් ගොනු කර තිබූ මූලික අයිතිවාසිකම් පෙත්සම් 15 ක් පමණ අද අභියාචනාධිකරණය හමුවේ කැඳවනු ලැබූ අවස්ථාවේදී, මුදල් අමාත්‍යාංශයේ ලේකම් සහ ශ්‍රී ලංකා රේගුව වෙනුවෙන් පෙනී සිටි අතිරේක සොලිසිටර් ජනරාල් සුමති ධර්මවර්ධන විසින් මෙම දැනුම්දීම සිදු කර ඇති බවයි සඳහන් වන්නේ.

එම ගැසට් නිවේදනය නිකුත් වීමෙන් පසුව සිය පෙත්සම් සම්බන්ධයෙන් කරුණු තහවුරු කිරීමට අපේක්ෂා කරන බව මෙහිදී පෙත්සම්කාර පාර්ශ්වයේ නීතිඥවරු බොහෝ දෙනෙකු අධිකරණයට දැනුම් දුන්නා.

ඒ අනුව, අදාළ පෙත්සම් කරුණු තහවුරු කිරීම සඳහා දිනයක් ලබා දෙන ලෙස ඔවුන් අධිකරණයෙන් ඉල්ලා සිටි අතර, ඒ සඳහා නොවැම්බර් මස 12 වැනිදා පෙත්සම් යළි කැඳවන ලෙස විනිසුරු මඬුල්ල නියම කර ඇති බවයි වැඩිදුරටත් සඳහන් වන්නේ.

