---
title: "ඉෂාරා සෙව්වන්දි ගැන විමර්ශන වාර්තාවක් අධිකරණයට ඉදිරිපත් කෙරේ"
date: 2025-10-22 18:15:00
---

# ඉෂාරා සෙව්වන්දි ගැන විමර්ශන වාර්තාවක් අධිකරණයට ඉදිරිපත් කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/ishara-hji.jpg)

පාතාල කල්ලි නායක ගනේමුල්ල සංජීව ඝාතන සිද්ධියේ ප්‍රධාන සැකකාරියක වශයෙන් නම් කර, මේ වන විට අත්අඩංගුවට ගෙන රැඳවුම් නියෝග මත ප්‍රශ්න කරමින් සිටින ඉෂාරා සෙව්වන්දි නැමැති සැකකාරිය සම්බන්ධයෙන් සිදු කරන විමර්ශන පිළිබඳව කොළඹ අපරාධ කොට්ඨාසය විසින් කොළඹ මහේස්ත්‍රාත් අධිකරණයට අද (22) වාර්තාවක් ඉදිරිපත් කර තිබෙනවා.

ආරක්ෂක අමාත්‍යාංශයෙන් ලබාගත් රැඳවුම් නියෝගයක් මත මෙම සැකකාරිය දින 90 ක් රඳවා ගෙන ප්‍රශ්න කිරීමට තීරණය කර ඇති බවත්, විමර්ශන මෙතෙක් අවසන් වී නොමැති බවයි කොළඹ ප්‍රධාන මහේස්ත්‍රාත් අසංක එස්. බෝදරගම වෙත වාර්තාවක් ගොනු කරමින් පොලිසිය සඳහන් කර තිබෙන්නේ.

විමර්ශනවල ප්‍රගතිය කඩිනමින් අධිකරණයට වාර්තා කිරීමට පියවර ගන්නා බවත් පොලිසිය සඳහන් කර සිටි අතර, ඉදිරිපත් වූ කරුණු සලකා බැලූ මහේස්ත්‍රාත්වරයා, විමර්ශනවල ප්‍රගතිය වාර්තා කරන ලෙස පොලිසියට නියම කළා.

මෙම සැකකාරිය නිරීක්ෂණය කිරීම කොටුව මහේස්ත්‍රාත්වරයා විසින් සිදු කරනු ඇති බවද මහේස්ත්‍රාත්වරයා පොලිසියට දන්වා සිටියා.

මෙම සැකකාරියට ආධාර අනුබල දුන්නේ යැයි අත්අඩංගුවට ගෙන සිටින තවත් සැකකරුවන් දෙදෙනෙකු දින 90ක කාලයක් රඳවා ගෙන ප්‍රශ්න කිරීමට අවසර ලබාගෙන තිබෙන බවත් පොලිසිය මහේස්ත්‍රාත්වරයාට දැනුම් දුන්නා.

මෙම සැකකරුවන් ගනේමුල්ල සංජීව ඝාතනයේ සැකකරුවන් වශයෙන් නම් කර තිබේදැයි මහේස්ත්‍රාත්වරයා පොලිසියෙන් විමසීමක් කළ අතර, එවිට පොලිසිය ප්‍රකාශ කළේ, මොවුන් අදාළ සිද්ධියේ සැකකරුවන් වශයෙන් නම් කර නොමැති බවත්, සෙව්වන්දි නැමැත්තියට ආධාර අනුබල දීම හා මත්ද්‍රව්‍ය ක්‍රියාකාරකම් සම්බන්ධයෙන් මොවුන් අත්අඩංගුවට ගෙන රඳවා ගෙන ප්‍රශ්න කරන බවයි.

එම තත්ත්වය යටතේ එම සැකකරුවන් දෙදෙනා සම්බන්ධයෙන් තම අධිකරණයට නියෝග නිකුත් කිරීමට හැකියාවක් නොමැති බවත්, ඔවුන් සම්බන්ධයෙන් වෙනම ‘බී’ වාර්තාවක් මඟින් කරුණු ඉදිරිපත් කිරීමට පියවර ගන්නා ලෙසත් මහේස්ත්‍රාත්වරයා පොලිසියට පෙන්වා දුන්නා.

එවැනි විධිමත් කරුණු දැක්වීමකින් පසුව අවශ්‍ය නියෝග නිකුත් කිරීමට අධිකරණය කටයුතු කරන බවයි මහේස්ත්‍රාත්වරයා සඳහන් කර සිටියේ.

