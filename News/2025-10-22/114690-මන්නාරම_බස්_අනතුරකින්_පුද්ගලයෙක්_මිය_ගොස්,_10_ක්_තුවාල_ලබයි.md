---
title: "මන්නාරම බස් අනතුරකින් පුද්ගලයෙක් මිය ගොස්, 10 ක් තුවාල ලබයි"
date: 2025-10-22 13:30:00
---

# මන්නාරම බස් අනතුරකින් පුද්ගලයෙක් මිය ගොස්, 10 ක් තුවාල ලබයි

![Thumbnail](https://helakuru.sgp1.cdn.digitaloceanspaces.com/esana/images/lib/accident-new.jpg)

මන්නාරම - මැදවච්චිය ප්‍රධාන මාර්ගයේ කිලෝමීටර් 35 කණුව සහ කිලෝමීටර් 36 කණුව අතර ප්‍රදේශයේදී සිදු වූ බස් රථ අනතුරකින්, එක් පුද්ගලයෙක් මිය ගොස් තවත් පුද්ගලයන් 10 දෙනෙකු තුවාල ලබා රෝහල්ගත කර තිබෙනවා.

කොළඹ දෙස සිට මන්නාරම දෙසට ධාවනය වෙමින් තිබුණු අදාළ පුද්ගලික බස් රථය රියදුරුට පාලනය කර ගැනීමට නොහැකි වී, මාර්ගයේ අයිනේ තිබූ ගසක ගැටී මෙම අනතුර සිදු වී ඇති බවයි පොලිසිය සඳහන් කළේ.

ආසිකුලම්, මුරුන්කන් ප්‍රදේශයේ පදිංචිව සිටි 29 හැවිරිදි පුද්ගලයෙක් මෙම අනතුරින් මිය ගොස් තිබෙනවා.

එසේම ඉන් තුවාල ලැබූ තවත් පිරිමි පුද්ගලයන් 08 දෙනෙකු හා කාන්තාවන් දෙදෙනෙකු මන්නාරම් හා වවුනියාව රෝහල්වල ප්‍රතිකාර ලබමින් සිටින බවයි පොලිසිය වැඩිදුරටත් සඳහන් කළේ.

