---
title: "අපිටත් අවදානමක් තියෙනවා, අපිට මොනවා හරි වුණොත් ආණ්ඩුව වග කියන්න ඕන - චාමර සම්පත්"
date: 2025-10-22 18:30:00
---

# අපිටත් අවදානමක් තියෙනවා, අපිට මොනවා හරි වුණොත් ආණ්ඩුව වග කියන්න ඕන - චාමර සම්පත්

![Thumbnail](https://helakuru.sgp1.cdn.digitaloceanspaces.com/esana/images/lib/chamara-sampath-dasanayake-parliment-budget.jpg)

අද (22) වැලිගම සිදු වූ සිදුවීම හරහා විපක්ෂයේ පාර්ලිමේන්තු මන්ත්‍රීවරුන් වශයෙන් තමන්ටද අවදානමක් ඇති බව පාර්ලිමේන්තු මන්ත්‍රී චාමර සම්පත් දසනායක පවසනවා.

ආණ්ඩුව විසින් තම ආරක්ෂාව ඉවත් කර ඇති බවත්, තමන්ට කුමක් හෝ සිදු වුවහොත් එහි වගකීම ආණ්ඩුව භාර ගත යුතු බවයි අද පාර්ලිමේන්තුවේදී අදහස් දක්වමින් මන්ත්‍රීවරයා ප්‍රකාශ කළේ.

මියගිය වැලිගම ප්‍රාදේශීය සභාවේ සභාපති, ලසන්ත වික්‍රමසේකර නොහොත් 'මිදිගම ලසා'ගේ ඉතිහාසය සම්බන්ධයෙන් මේ වන විට විවිධ තොරතුරු සමාජ මාධ්‍ය හරහා ප්‍රචාරය වන බවද, එලෙස කුමක් ප්‍රචාරය වුවද ඔහු ධුරයට පත් වී ඇත්තේ නීත්‍යානුකූලව බව ද මන්ත්‍රීවරයා සඳහන් කළා.

ඔහුගේ අතීතය ප්‍රකාශ කර තේරුමක් නොමැති බවත්, ඔහු අවසානයේ මියගොස් ඇත්තේ වැලිගම ප්‍රාදේශීය සභාවේ සභාපතිවරයා වශයෙන් බවයි පාර්ලිමේන්තු මන්ත්‍රී චාමර සම්පත් දසනායක වැඩිදුරටත් ප්‍රකාශ කර සිටියේ.

