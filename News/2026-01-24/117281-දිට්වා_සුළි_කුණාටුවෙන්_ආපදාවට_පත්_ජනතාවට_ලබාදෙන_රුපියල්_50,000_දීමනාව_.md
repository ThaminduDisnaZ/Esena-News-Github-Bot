---
title: "දිට්වා සුළි කුණාටුවෙන් ආපදාවට පත් ජනතාවට ලබාදෙන රුපියල් 50,000 දීමනාව 70% කට ගෙවා අවසන්"
date: 2026-01-24 15:05:00
---

# දිට්වා සුළි කුණාටුවෙන් ආපදාවට පත් ජනතාවට ලබාදෙන රුපියල් 50,000 දීමනාව 70% කට ගෙවා අවසන්

![Thumbnail](https://helakuru.sgp1.cdn.digitaloceanspaces.com/esana/images/lib/Disaster.jpg)

දිට්වා සුළි කුණාටුවෙන් පසු පවුල් නැවත පදිංචි කරවීම සඳහා මුළුතැන්ගෙයි උපකරණ ලබාගැනීම වෙනුවෙන් රජයෙන් ලබා දෙන රුපියල් 50,000 දීමනාව මේ වන විට 70% කට ගෙවා අවසන් කර තිබෙන බව ජනාධිපති මාධ්‍ය ඒකකය නිවේදනය කරනවා.

ඒ අනුව, දිස්ත්‍රික්ක 25 හි පවුල් 156,805 ක පිරිසක් මෙම දීමනාව ලබාදීම සඳහා ගණනය කර තිබුණු අතර, එයින් පවුල් 109,512 කට මේ වන විට එය ගෙවා අවසන් කර ඇති බවයි සඳහන් වන්නේ.

එමෙන්ම, ආපදාවෙන් පසු නිවාස පවිත්‍ර කර ගැනීම සඳහා රජයෙන් ලබාදෙන රුපියල් 25,000ක දීමනාව ගෙවා අවසන් කිරීමේ සමස්ථ ප්‍රගතිය 97% ක් වන අතර, එහිදී දිස්ත්‍රික්ක 25 හි පවුල් 435,104 ක් මෙම දීමනාව ලබා ගැනීම වෙනුවෙන් සුදුසුකම් ලබා තිබුණු බවත්, එයින් පවුල් 422,900 කට මේ වන විට දීමනාව ලබාදීම අවසන් කර ඇති බවත් සඳහන්.

එසේම, ආපදාවෙන් පීඩාවට පත් පවුල්වල පාසල් සිසුන් වෙනුවෙන් රජයෙන් ලබා දෙන රුපියල් 15,000 ක දීමනාව, ගණනය කළ පිරිසෙන් 73% කට මේ වන විට ගෙවා අවසන් කර ඇති අතර, ජනාධිපති අරමුදලින් ලබා දෙන රුපියල් 10,000 ක දීමනාව ලබා දීමේ කටයුතු ද මේ දිනවල සිදුවන බවයි සඳහන් වන්නේ.

රුපියල් 15,000ක දීමනාව ලබාදීම සඳහා දිවයිනේ දිස්ත්‍රික්ක 25 හි සිසුන් 186,893 ක් තෝරාගෙන තිබුණු අතර, එයින් සිසුන් 136,994 කට මේ වන විට දීමනාව ගෙවා අවසන් කර තිබෙනවා.

ඒ අනුව, ඉතිරි පිරිස් වෙනුවෙන්ද කඩිනමින් අදාළ දීමනා ගෙවා අවසන් කිරීමට රජය යුහුසුළුව කටයුතු කරමින් සිටින අතර, ඒ වෙනුවෙන් වු රාජ්‍ය යාන්ත්‍රණය ශක්තිමත් කර ඇති බවයි වැඩිදුරටත් සඳහන් වන්නේ.

අදාළ නිවේදනය පහතින්.

 

![Image](https://helakuru.sgp1.cdn.digitaloceanspaces.com/esana/images/697489ec6dc6cpdf_page_0.jpeg)

![Image](https://helakuru.sgp1.cdn.digitaloceanspaces.com/esana/images/697489ec78b52pdf_page_1.jpeg)

