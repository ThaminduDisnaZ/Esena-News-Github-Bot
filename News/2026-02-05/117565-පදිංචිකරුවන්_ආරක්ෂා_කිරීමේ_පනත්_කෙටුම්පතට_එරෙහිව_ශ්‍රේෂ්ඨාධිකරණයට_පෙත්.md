---
title: "පදිංචිකරුවන් ආරක්ෂා කිරීමේ පනත් කෙටුම්පතට එරෙහිව ශ්‍රේෂ්ඨාධිකරණයට පෙත්සමක්"
date: 2026-02-05 16:35:00
---

# පදිංචිකරුවන් ආරක්ෂා කිරීමේ පනත් කෙටුම්පතට එරෙහිව ශ්‍රේෂ්ඨාධිකරණයට පෙත්සමක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

රජය විසින් පාර්ලිමේන්තුවට ඉදිරිපත් කර තිබෙන "පදිංචිකරුවන් ආරක්ෂා කිරීමේ පනත් කෙටුම්පත" මඟින් ආණ්ඩුක්‍රම ව්‍යවස්ථාව මඟින් සහතික කර තිබෙන මූලික මිනිස් අයිතිවාසිකම් උල්ලංඝනය වී ඇති බව සඳහන් කරමින් ශ්‍රේෂ්ඨාධිකරණයට පෙත්සමක් ඉදිරිපත් කර තිබෙනවා.

පිටකෝට්ටේ ප්‍රදේශයේ පදිංචි ව්‍යාපාරිකයකු වන ‘හිරාන් විචක්ෂණ’ විසින් නීතිඥ දිනේෂ් සිල්වා මාර්ගයෙන් මෙම පෙත්සම ඉදිරිපත් කර තිබෙන අතර, එම පෙත්සමේ වගඋත්තරකරු ලෙස නීතිපතිවරයා නම් කර තිබෙනවා.

"පදිංචිකරුවන් ආරක්ෂා කිරීම" නමින් වූ පනත් කෙටුම්පතක් රජය විසින් ඉකුත් ජනවාරි මස 20 වැනිදා පාර්ලිමේන්තු න්‍යාය පත්‍රයට ඇතුළත් කර ඇති බවත්, කුලී නිවැසියන් ආරක්ෂා කිරීමේ අරමුණින් මෙම පනත් කෙටුම්පත ඉදිරිපත් කරන බව රජය විසින් ප්‍රකාශ කළ ද, ඒ තුළින් ඉඩම් හිමියන්ට සහ නිවාස හිමියන්ට අගතියක් සිදු වන බවයි පෙත්සම්කරු කියා සිටින්නේ.

ඊට අමතරව අදාළ පනත් කෙටුම්පතේ අංක 01 සිට අංක 14 දක්වා වූ වගන්තිවලින් ආණ්ඩුක්‍රම ව්‍යවස්ථාවේ 3 සහ 4 යන ව්‍යවස්ථා මෙන්ම මූලික මිනිස් අයිතිවාසිකම් ද උල්ලංඝනය වන බවත් පෙත්සම්කරු චෝදනා කර තිබෙනවා.

ඒ අනුව, අදාළ ප්‍රශ්නගත වගන්ති සම්මත කිරීමට අවශ්‍ය නම් ඒ සඳහා පාර්ලිමේන්තුවේ තුනෙන් දෙකක බහුතර ඡන්දයකින් අනුමත වී, ජනමත විචාරණයකින් ද අනුමත විය යුතු බවට තීන්දුවක් ලබාදෙන ලෙසයි පෙත්සම්කරු ශ්‍රේෂ්ඨාධිකරණයෙන් ඉල්ලා සිටින්නේ.

