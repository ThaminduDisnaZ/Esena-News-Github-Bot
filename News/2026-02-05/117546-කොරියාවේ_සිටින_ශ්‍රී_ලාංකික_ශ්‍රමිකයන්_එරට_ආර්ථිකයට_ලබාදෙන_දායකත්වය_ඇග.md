---
title: "කොරියාවේ සිටින ශ්‍රී ලාංකික ශ්‍රමිකයන් එරට ආර්ථිකයට ලබාදෙන දායකත්වය ඇගයීමට ලක්කෙරේ"
date: 2026-02-05 11:10:00
---

# කොරියාවේ සිටින ශ්‍රී ලාංකික ශ්‍රමිකයන් එරට ආර්ථිකයට ලබාදෙන දායකත්වය ඇගයීමට ලක්කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/koria-lk.jpg)

කොරියාවේ සිටින ශ්‍රී ලාංකික ශ්‍රමිකයන් එරට ආර්ථිකයට ලබාදෙන දායකත්වය ඉතාමත් ප්‍රශංසනීය බවත්, ඒ පිළිබඳව ශ්‍රී ලංකාවට තම ස්තූතිය පිරිනමන බවත් කොරියානු පාර්ලිමේන්තුවේ නියෝජ්‍ය කථානායක ලී හැක් යංග් පවසා තිබෙනවා.

කර්මාන්ත සහ ව්‍යවසායකත්ව සංවර්ධන අමාත්‍ය සුනිල් හඳුන්නෙත්ති සමග පසුගියදා පැවැති හමුවකදී ඔහු මේ බව ප්‍රකාශ කර ඇති බවයි කර්මාන්ත අමාත්‍යාංශය සඳහන් කළේ.

කොරියාවේ ශ්‍රමික වෙළඳපොළ තුළ ශ්‍රී ලාංකික ශ්‍රමිකයන්ට ලබාදී ඇති අවස්ථාව පිළිබඳව අමාත්‍යවරයා විසින් එරට රජයට සිය ස්තූතිය පළ කළ අතර, එමෙන්ම ඉතා හොඳ පුහුණු ශ්‍රමික බලකායක් ශ්‍රී ලංකාව සතුව පවතින බවද අමාත්‍යවරයා විසින් එහිදී අවධාරණය කර සිට තිබෙනවා.

කොරියානු ආයෝජකයන්ට ලංකාවේ ආයෝජනය කිරීම තුළින් එම ශ්‍රමිකයන්ගේ දායකත්වය ඉතා පහසුවෙන් ලංකාව තුළදීම ලබාගෙන, ලාංකික ශ්‍රම දායකත්වයෙන් නිෂ්පාදනය කරන ලද භාණ්ඩ ඉන්දියාව, පාකිස්තානය, බංග්ලාදේශය වැනි වෙළඳපොළ වෙත ඉදිරිපත් කිරීමට ඇති හැකියාව පිළිබඳව නියෝජ්‍ය කථානායකවරයා ප්‍රමුඛ කොරියානු නියෝජිත පිරිසේ අවධානය යොමු කර ඇති බවයි වැඩිදුරටත් සඳහන් වන්නේ.

