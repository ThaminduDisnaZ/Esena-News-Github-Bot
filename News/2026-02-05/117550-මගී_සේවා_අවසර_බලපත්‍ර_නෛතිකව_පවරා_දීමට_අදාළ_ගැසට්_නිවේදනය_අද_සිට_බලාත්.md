---
title: "මගී සේවා අවසර බලපත්‍ර නෛතිකව පවරා දීමට අදාළ ගැසට් නිවේදනය අද සිට බලාත්මක වෙයි"
date: 2026-02-05 13:05:00
---

# මගී සේවා අවසර බලපත්‍ර නෛතිකව පවරා දීමට අදාළ ගැසට් නිවේදනය අද සිට බලාත්මක වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/bus1[1].jpg)

මගී සේවා අවසර බලපත්‍ර නෛතිකව පවරා දීමට අදාළ ගැසට්ටුව අද (05) සිට බලාත්මක වන බව ප්‍රවාහන අමාත්‍යාංශය පවසනවා.

1991 අංක 38 දරන ජාතික ගමනාගමන කොමිෂන් සභා පනතට අනුව මගී සේවා අවසර පත්‍ර පැවරීමක් සිදු කළ නොහැකි වූ අතර, බස් කර්මාන්ත හිමියන් ප්‍රායෝගිකව මුහුණ දෙන ගැටලු සලකා බලා, 2025 අංක 08 දරන ජාතික ගමනාගමන කොමිෂන් සභා සංශෝධන පනත මඟින් මගී සේවා අවසර පත්‍ර ලාභීන්ට අදාළ මගී සේවා අවසර බලපත්‍ර පැවරීම සඳහා වන විධිවිධාන හඳුන්වා දී තිබුණා.

ඒ අනුව, ප්‍රවාහන හා මහාමාර්ග අමාත්‍යාංශය හා ජාතික ගමනාගමන කොමිෂන් සභාව ඒකාබද්ධව මෙරට බස් රථ කර්මාන්තය විධිමත්ව හා කාර්යක්ෂමව පවත්වා ගැනීම සඳහා ක්‍රියාත්මක කරනු ලබන ජාතික වැඩසටහන යටතේ බස් රථ හිමියන්ගේ මගී සේවා අවසර බලපත්‍ර පැවරුම්ලාභියා වෙත නීත්‍යානුකූලව පැවරීමේ අවසරය මේ වන විට සලසා දී ඇති බවයි සඳහන් වන්නේ.

පැවරුම්ලාභියා විසින් පසුගිය මාස හයක කාල සීමාව තුළ මූල්‍යමය ශක්‍යතාව රුපියල් මිලියන දෙකක උපරිමයට යටත්ව තිබිය යුතු අතර, බලපත්‍රය හිමි බස් රථ පැවරුම්කරු විසින් පැවරීමට අවශ්‍ය මූලික ලේඛන මාර්ගගත ක්‍රමය හරහා ජාතික ගමනාගමන කොමිෂන් සභාව වෙත ඉදිරිපත් කොට තිබිය යුතුයි‍.

විශේෂයෙන්ම පැවරීම් සිදු කරන අවස්ථාවට ප්‍රථමයෙන් යම් මගී සේවා අවසර බලපත්‍රයක් ඇටෝර්නි බලපත්‍රයක් හරහා තවත් අයෙකුට පවරාදීමක් සිදු කොට ඇත්නම්, ඒවා අවසන් කොට තිබීම අනිවාර්යය වන බවයි වැඩිදුරටත් සඳහන් වන්නේ.

