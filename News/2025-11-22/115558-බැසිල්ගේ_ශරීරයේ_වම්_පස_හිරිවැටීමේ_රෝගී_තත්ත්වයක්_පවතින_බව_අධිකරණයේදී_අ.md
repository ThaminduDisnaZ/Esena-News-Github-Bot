---
title: "බැසිල්ගේ ශරීරයේ වම් පස හිරිවැටීමේ රෝගී තත්ත්වයක් පවතින බව අධිකරණයේදී අනාවරණය වෙයි"
date: 2025-11-22 11:04:45
---

# බැසිල්ගේ ශරීරයේ වම් පස හිරිවැටීමේ රෝගී තත්ත්වයක් පවතින බව අධිකරණයේදී අනාවරණය වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/basil-rajapaksha-new[1].jpg)

හිටපු අමාත්‍ය බැසිල් රාජපක්ෂ ඊයේ (21) දින මෙරටට පැමිණීම සඳහා ගුවන් ගමන් බලපත්‍ර වෙන් කර, පසුව ඒවා අවලංගු කර ඇති බව මාතර මහේස්ත්‍රාත් අධිකරණය හමුවේ අනාවරණය වී තිබෙනවා.

ඒ අනුව නීති විරෝධී ක්‍රියාකාරකමකින් උපයා ගන්නා ලද රුපියල් ලක්ෂ 500 ක් යොදවා මාතර බ්‍රවුන්ස් හීල්හි අක්කර එකහාමාරක ඉඩමක් මිල දී ගැනීමේ සිදුවීමකට අදාළව හිටපු අමාත්‍ය බැසිල් රාජපක්ෂ ඇතුළු විත්තිකරුවන් සිව් දෙනෙකුට එරෙහිව පවරා ඇති නඩුවක් මාතර මහේස්ත්‍රාත් චතුර දිසානායක ඉදිරියේ කැඳවූ අවස්ථාවේදී මෙම කරුණු අනාවරණය වී තිබෙනවා.

මෙහිදී අධිකරණය හමුවේ කරුණු දක්වමින් නියෝජ්‍ය සොලිසිටර් ජනරාල් ලක්මිණි ගිරිහාගම අධිකරණයට සඳහන් කළේ, ශරීරයේ වම් පස හිරිවැටීමේ රෝගී තත්ත්වයක් පවතින බැවින් ගුවන් ගමන් නුසුදුසු බවට සැකකරු වෙනුවෙන් වෛද්‍ය වාර්තාවක් ඉදිරිපත් කළත්, ලේඛන අධ්‍යයනය කිරීමේදී සැකකාර බැසිල් රාජපක්ෂ හිතාමතා අධිකරණය මඟහරින බවට බරපතළ සැකයක් පවතින බවයි.

එහිදී නියෝජ්‍ය සොලිසිටර් ජනරාල්වරිය වැඩිදුරටත් අධිකරණයෙන් ඉල්ලා සිටියේ සැකකාර බැසිල් රාජපක්ෂ අධිකරණයට ඉදිරිපත් කර ඇති වෛද්‍ය වාර්තාවන් පිළිගත නොහැකි බැවින් ඒ සම්බන්ධයෙන් නියෝගයක් නිකුත් කරන ලෙසයි.

කරුණු සලකා බැලූ මාතර මහේස්ත්‍රාත් චතුර දිසානායක සැකකාර බැසිල් රාජපක්ෂ වෙනුවෙන් පෙනී සිටි නීතිඥවරුන්ට නියෝග කළේ සිය සේවාදායකයා සම්බන්ධයෙන් සවිස්තරාත්මක වෛද්‍ය වාර්තාවක් ඉදිරි දින අධිකරණයට ඉදිරිපත් කරන ලෙසත්, එසේ ඉදිරිපත් කිරීමක් නොකරන්නේ නම් සැකකරු සම්බන්ධයෙන් අධිකරණයේ තබා ඇති ඇප මුදල් රාජසන්තක නොකිරීමට හේතු දක්වන ලෙසයි.

එමෙන්ම සැකකාර බැසිල් රාජපක්ෂ අධිකරණයට ඉදිරිපත් කරන ලෙසටද මහේස්ත්‍රාත්වරයා ඇපකරුවන්ට අවවාද කළ අතර, අනතුරුව නඩුව ලබන වසරේ මැයි 22 වනදා දක්වා කල් තැබුණා.

