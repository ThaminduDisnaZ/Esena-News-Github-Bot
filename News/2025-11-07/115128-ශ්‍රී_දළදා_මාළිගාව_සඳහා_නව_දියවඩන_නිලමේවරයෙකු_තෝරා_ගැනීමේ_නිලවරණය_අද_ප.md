---
title: "ශ්‍රී දළදා මාළිගාව සඳහා නව දියවඩන නිලමේවරයෙකු තෝරා ගැනීමේ නිලවරණය අද පැවැත්වෙයි"
date: 2025-11-07 11:05:00
---

# ශ්‍රී දළදා මාළිගාව සඳහා නව දියවඩන නිලමේවරයෙකු තෝරා ගැනීමේ නිලවරණය අද පැවැත්වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/dalada[1].jpg)

මහනුවර ශ්‍රී දළදා මාළිගාව සඳහා නව දියවඩන නිලමේවරයෙකු තෝරා ගැනීම සඳහා වන නිලවරණය අද (07) සිදු කිරීමට නියමිතව තිබෙනවා.

ඒ අනුව, ඊට අදාළ රැස්වීම බෞද්ධ කටයුතු කොමසාරිස් ජනරාල්වරයාගේ අධීක්ෂණය යටතේ, මහනුවර බෞද්ධ බලමණ්ඩල ශාලාවේ දී, අද පස්වරු 2.00 ට පැවැත්වීමට නියමිතව ඇති බවයි සඳහන් වන්නේ.

මෙවර නිලවරණය සඳහා වත්මන් වැඩබලන දියවඩන නිලමේ වන ප්‍රදීප් නිලංග දෑල, කතරගම මහා දේවාලයේ සහ පස්ගම ශ්‍රී නාථ දේවාලයේ ප්‍රධාන භාරකරු වන දමින්ද බණ්ඩාර උඩුරාවණ, නාථ දේවාලයේ සහ ඇම්බැක්කේ ශ්‍රී කතරගම දේවාලයේ ප්‍රධාන භාරකරු වන ඒ.ඩබ්ලිව්.එස්. බණ්ඩාරනායක යන අය ඉදිරිපත් වීමට නියමිතව තිබෙනවා.

ඊට අමතරව, පේරාදෙණිය විශ්ව විද්‍යාලයේ ව්‍යාපාර මූල්‍ය දෙපාර්තමේන්තුවේ සහ කළමනාකරණ පීඨයේ මහාචාර්ය තිලක් සුබසිංහ, එම විශ්ව විද්‍යාලයේ විද්‍යා උපාධිධාරී ගාමිණී කළුහෙන්ඩිවල, බදුල්ල සෝනුත්තර රජ මහා විහාරයේ සහ සතර මහා දේවාලයේ ප්‍රධාන භාරකරු සහ ව්‍යාපාරික රොෂාන් ප්‍රියදර්ශන, විශ්‍රාමික හමුදා කර්නල් නන්ද මඩුගල්ලේ යන අය ද මේ සඳහා ඉදිරිපත් වීමට නියමිතව ඇති බවයි සඳහන් වන්නේ.

බෞද්ධ කටයුතු දෙපාර්තමේන්තුවට අනුව, මහා සංඝරත්නයේ සාමාජිකයන් ඇතුළුව පුද්ගලයන් 263 දෙනෙකු මෙවර නිලවරණයේදී ඡන්දය ප්‍රකාශ කිරීමට සුදුසුකම් ලබා තිබෙනවා.

