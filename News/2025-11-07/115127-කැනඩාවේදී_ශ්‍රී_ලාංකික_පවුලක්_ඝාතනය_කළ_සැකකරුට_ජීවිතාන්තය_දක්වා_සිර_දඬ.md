---
title: "කැනඩාවේදී ශ්‍රී ලාංකික පවුලක් ඝාතනය කළ සැකකරුට ජීවිතාන්තය දක්වා සිර දඬුවම්"
date: 2025-11-07 10:10:00
---

# කැනඩාවේදී ශ්‍රී ලාංකික පවුලක් ඝාතනය කළ සැකකරුට ජීවිතාන්තය දක්වා සිර දඬුවම්

![Thumbnail](https://helakuru.sgp1.cdn.digitaloceanspaces.com/esana/images/lib/otva-case-k.jpg)

ඉකුත් 2024 වසරේදී කැනඩාවේ ඔටාවා හි නිවසක් තුළ, ශ්‍රී ලාංකික පවුලක් ඇතුළුව 06 දෙනෙකු ඝාතනය කිරීමේ සිද්ධියට චෝදනා එල්ල වී සිටි ශ්‍රී ලාංකික තරුණයාට ජීවිතාන්තය දක්වා සිර දඬුවම් පැනවීමට කැනඩා අධිකරණය තීන්දු කර තිබෙනවා.

අදාළ සැකකරු විසින් උසාවියේදී වරද පිළිගෙන ඇති අතර, පැනවූ දඬුවම ලිහිල් කර ගැනීමක් හෝ ලැබීමට නම් වසර 25 ක් අනිවාර්යය සිර දඬුවම් විඳිය යුතු බවයි තීන්දුව ප්‍රකාශයට පත් කරමින් එරට අධිකරණය සඳහන් කර තිබෙන්නේ.

කැනඩාවේ අධ්‍යාපනය ලබමින් සිටි ෆෙබ්‍රියෝ ඩි සොයිසා (Febrio De Zoysa) නම් තරුණයාට මෙම ඝාතන චෝදනා එල්ල වූ අතර, මෙම අපරාධය සිදු කරන විට ඔහු 19 හැවිරිදි වියේ පසුවුනා‍.

මෙම ඝාතනයෙන් එකම පවුලේ මව වූ දර්ශනී බණ්ඩාරනායක (35), දරුවන් වූ ඉනූක වික්‍රමසිංහ (07), අශ්විනී වික්‍රමසිංහ (04), රනායා වික්‍රමසිංහ (03), කෙලී වික්‍රමසිංහ (මාස 02), සහ නිවසේ සිටි පවුලේ හිතවතෙකු වූ ගාමිණී අමරකෝන් (40) යන අය ඝාතනයට ලක් වූ අතර, දරුවන්ගේ පියා වන ධනුෂ්ක වික්‍රමසිංහ බරපතළ තුවාල ලබා තිබුණා.

