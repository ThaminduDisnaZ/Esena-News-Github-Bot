---
title: "දුෂ්කර ප්‍රදේශවල පාසල්වල සේවය කරන ගුරුවරුන්ගේ දීමනාව රුපියල් 1500 කින් ඉහළට - ජනපති"
date: 2025-11-07 17:14:14
---

# දුෂ්කර ප්‍රදේශවල පාසල්වල සේවය කරන ගුරුවරුන්ගේ දීමනාව රුපියල් 1500 කින් ඉහළට - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/රාජ්‍ය සේවකයින් Thumb.jpg)

ජනාධිපති අනුර කුමාර දිසානායක විසින් 2026 අයවැය ප්‍රකාශය මේ වන විට පාර්ලිමේන්තුවට ඉදිරිපත් කරමින් සිටිනවා.

එහි සජීවී යාවත්කාලීන කිරීම් පහතින්.

*  රාජ්‍ය සේවකයින්ගේ සහ විශ්‍රාමිකයින්ගේ වැටුප් හා විශ්‍රාම වැටුප් පිළිබඳව ඇති ගැටලුවලට විසඳුම් ලබාදීමට වැටුප් හා විශ්‍රාම වැටුප් කොමිෂන් සභාවක් ස්ථාපනය කරනවා.

* 2025 සිදුකරන ලද වැටුප් සංශෝධනවලට අනුව, එහි දෙවන අදියර ක්‍රියාත්මක කිරීම සඳහා රුපියල් බිලියන 110 ක ප්‍රතිපාදන වෙන් කර තිබෙන අතර, 2026 ජනවාරි මාසයේ වැටුප සිට සියලුම රාජ්‍ය අංශයේ සේවකයන්ට මෙම වැටුප් ගෙවීමට කටයුතු කරනවා.

* විශ්‍රාම වැටුප් සංශෝධන දෙවන අදියරේ දී, 2020 ට පෙර විශ්‍රාම ලැබූවන්ගේ විශ්‍රාම වැටුප් 2019 වසරේ වැටුප් ව්‍යුහය මත පදනම්ව සංශෝධනය කරනු ලබනවා. මෙම සංශෝධිත වැටුප 2026 ජූලි සිට ගෙවීම සඳහා රුපියල් මිලියන 20,000 ක මුදලක් වෙන් කර තිබෙනවා.

* රජයේ සේවකයින්ට ලබා දුන් දේපල ණය යෝජනා ක්‍රමය, නව ව්‍යුහයක් යටතේ රුපියල් ලක්ෂ 50 දක්වා ණය ලබා ගැනීමට හැකිවන පරිදි සක්‍රීය කිරීමට බලාපොරොත්තු වෙන අතර, එහිදී මුල් රුපියල් ලක්ෂ 30 දක්වා සියයට 4 ක පොලී සහනයක් ද, රුපියල් ලක්ෂ 30 සිට 50 දක්වා සියයට 2 ක පොලී සහනයක් ද ලබා දීම සඳහා රුපියල් මිලියන 500 ක් ලබාදීමට යෝජනා කරනවා.

* රජයේ සේවකයින්ට ලබා දෙන පොලී රහිත රුපියල් 10,000 ක උත්සව අත්තිකාරම් මුදල රුපියල් 15,000 දක්වා වැඩි කිරීමට යෝජනා කරනවා.

* දුෂ්කර ප්‍රදේශවල පාසල්වල සේවය කරන ගුරුවරුන් සඳහා ගෙවනු ලබන දීමනා වසර 20 කින් වැඩි කිරීමට කටයුතු කර නොමැති බැවින්, එම ගුරුවරුන් අභිප්‍රේරණය කිරීම සඳහා එම දීමනාව රුපියල් 1,500 කින් වැඩි කිරීමට යෝජනා කරනවා.

* අධ්‍යාපන ඉලක්ක සපුරා ගැනීමේ දී විදුහල්පතිවරුන්ගේ පරිපාලන වගකීම් සහ වගවීම අගය කිරීමක් වශයෙන්, විදුහල්පති තනතුරෙහි සේවයේ නිරත විදුහල්පතිවරුන් සඳහා ලබාදෙන විදුහල්පති දීමනාව රුපියල් 1,500 කින් වැඩි කිරීමට පියවර.

* අනාරක්ෂිත දුම්රිය හරස් මාර්ගවල ගේට්ටුකරුවන්ගේ රුපියල් 7,500 ක් වන සුළු දීමනාව රුපියල් 15,000 ක් දක්වා වැඩිකර ගෙවීමට රුපියල් මිලියන 250 ක් වෙන් කිරීමට යෝජනා කරනවා.

* රාජ්‍ය පරිපාලන චක්‍රලේඛ 25/2014 හා රාජ්‍ය පරිපාලන චක්‍රලේඛ 29/2019 යටතේ සුදුසුකම් සපුරා ඇති, දැනට විවිධ ආයතනවල මාස 06 කට වඩා වැඩි කාලයක් සේවයේ නියුතු සියලු සේවකයන්ට ස්ථීර පත්වීම් ලබා දීමට යෝජනා කරනවා.

අයවැය 2026 සජීවී විකාශය නැරඹීම සඳහා එසැණ Youtube  වෙත පිවිසෙන්න.

