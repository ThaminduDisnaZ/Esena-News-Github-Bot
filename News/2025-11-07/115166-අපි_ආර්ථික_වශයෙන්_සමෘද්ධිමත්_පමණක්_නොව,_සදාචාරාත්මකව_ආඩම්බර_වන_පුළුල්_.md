---
title: "අපි ආර්ථික වශයෙන් සමෘද්ධිමත් පමණක් නොව, සදාචාරාත්මකව ආඩම්බර වන පුළුල් මානුෂීය ගුණාංගවලින් හෙබි ජාතියක් ගොඩනඟමු - ජනපති"
date: 2025-11-07 18:10:00
---

# අපි ආර්ථික වශයෙන් සමෘද්ධිමත් පමණක් නොව, සදාචාරාත්මකව ආඩම්බර වන පුළුල් මානුෂීය ගුණාංගවලින් හෙබි ජාතියක් ගොඩනඟමු - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/anura-kloif.jpg)

අපි ආර්ථික වශයෙන් සමෘද්ධිමත් පමණක් නොව, සදාචාරාත්මකව ආඩම්බර වන, ගෝලීය වශයෙන් ගෞරවයට පාත්‍ර වන සහ, පුළුල් මානුෂීය ගුණාංගවලින් හෙබි ජාතියක් ගොඩනඟමු යැයි ජනාධිපති අනුර කුමාර දිසානායක පවසනවා.

මේ රටේ ජනතා අභිලාශයන් පලුදු නොකළ සහ එකී අභිලාශයන් පාවා නොදුන් ආණ්ඩුවක් බවට වන විශ්වාසය පුරවැසියන් තුළ තිරසාරව තිබෙන බවත්, ගෙවුනු කාලය තුළ දූෂණයට එරෙහිව ශක්තිමත් සහ වේගවත් ක්‍රියාමාර්ග ගනිමින් සිටින බවත්, ජාතිවාදය, ආගම්වාදය, අන්තවාදය ජනතා පරමාධිපත්‍යයෙන්ම අවසන් කර ඇති බවයි 2026 අයවැය කතාව ඉදිරිපත් කරමින් ජනාධිපතිවරයා සඳහන් කළේ.

ඉතිහාසයේ පළමු වතාවට මහජන මුදල් අවභාවිතා නොකළ, අනිසි වරප්‍රසාද භාවිතා නොකළ රජයක දෙවැනි අයවැය රටට ඉදිරිපත් කර ඇති බවද ජනාධිපතිවරයා ප්‍රක‍ාශ කළා.

ආණ්ඩුව පත්වී ගෙවුනු කාලය තුළ ප්‍රසිද්ධ තීරණ වෙනුවට ප්‍රශස්ත තීරණ ගැනීමට කටයුතු කළ බවද, දේශපාලනඥයන්ගේ සෙවණ යට මෙරටේ ඉතිහාසයේ සිදුවූ අනීතික ක්‍රියාකාරකම් වර්තමානයේ දී සහමුලින්ම අතුගා ගැනීමට කටයුතු කළ බවද, බිහිසුණු වංචා දූෂණවලින් කිලිටි වී ගිය චෞර වළල්ලක් ද සහිත දේශපාලන බල අධිකාරය පරාජය කොට නීතියට හිස නමන, රටට ආදරය කරන වගකීම් සහිත පාලන ක්‍රමයකට අපේ රට පරිවර්තනය කළ බවද ජනාධිපතිවරයා සඳහන් කළා.

ආණ්ඩුව විවේචනය කරන ලෙසත්, චෝදනා කරන ලෙසත්, නමුත් අඩුම තරමේ රටේ මතු පරපුර වෙනුවෙන් මත්කුඩු ජාවාරම සහ පාතාලය අවසන් කිරීමට සටන් සිදු කරන විට හා දුප්පත්කම තුරන් කිරීමට කටයුතු කරන විට, එයට එරෙහිව අකුල් නොහෙලා සහයෝගය දක්වන ලෙස විපක්ෂයෙන් ඉල්ලා සිටින බවයි ජනාධිපති අනුර කුමාර දිසානායක වැඩිදුරටත් ප්‍රකාශ කළේ.

අයවැය 2026 සජීවී විකාශය නැරඹීම සඳහා එසැණ Youtube  වෙත පිවිසෙන්න.

