---
title: "අලුත්ම ප්‍රවේශයකට නිවාස සංවර්ධන වැඩසටහනක් ක්‍රියාත්මක කිරීමට පියවර - ජනපති"
date: 2025-11-07 17:01:19
---

# අලුත්ම ප්‍රවේශයකට නිවාස සංවර්ධන වැඩසටහනක් ක්‍රියාත්මක කිරීමට පියවර - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/නිවාස Thumb.jpg)

ජනාධිපති අනුර කුමාර දිසානායක විසින් 2026 අයවැය ප්‍රකාශය මේ වන විට පාර්ලිමේන්තුවට ඉදිරිපත් කරමින් සිටිනවා.

එහි සජීවී යාවත්කාලීන කිරීම් පහතින්.

* නිවාස ගැටලුවලට මුහුණ පා සිටින සියලු කණ්ඩායම් ආවරණය කරමින්, අලුත්ම ප්‍රවේශයකට අනුව නිවාස සංවර්ධන වැඩසටහනක්, 2026 වසරේ සිට ක්‍රියාත්මක කිරීමට අපේක්ෂා කරනවා.

* එම වැඩසටහන යටතේ, දැනට ඉදිවෙමින් පවතින නිවාස ඇතුළුව නව නිවාස 27,000 ක වැඩ අවසන් කිරීමට අපේක්ෂා කරනවා.

*  අඩු ආදායම්ලාහී පවුල්වල නිවාස ගැටලුවලට පිළියමක් ලෙස ලබන වසරේ සිට “තමන්ගේම තැනක් - ලස්සන ජීවිතයක්” නිවාස වැඩසටහන අදියර වශයෙන් ක්‍රියාත්මක කිරීමට කටයුතු කරන අතර, ඒ යටතේ නිවාස 70,000 ක් මධ්‍යකාලීනව ඉදි කිරීමට අපේක්ෂා කරනවා.

* 2026 වසරේ නිවාස 10,000 ක් ඉදිකිරීම වෙනුවෙන් දැනට වෙන්වී ඇති රුපියල් මිලියන 7,200 ට අමතරව තවත් මිලියන 3,000 ක්.

* නාගරික පුනර්ජීවන ව්‍යාපෘතිය යටතේ ඇපල්වත්ත, මාදම්පිටිය, ෆර්ගසන් මාවත, ඔබේසේකර පුර, ස්ටේඩියම් ගම, කොළඹගේ මාවත සහ ටොරින්ටන් පෙදෙස යන තැන් හි නිවාස ඉදිකිරිම වෙනුවෙන් 2026 වසර සඳහා රුපියල් මිලියන 15,000 ක් වෙන්කර තිබෙනවා.

* රජය විසින් ඉදිකරන ලද පැරණි මහල් නිවාස සංකීර්ණ ප්‍රතිසංස්කරණය කිරීම සඳහා රුපියල් මිලියන 1,180 ක්.

* කැලණිවැලි දුම්රිය මාර්ගය සංවර්ධනය කිරීම සඳහා බාධාවක්ව පවතින අනවසර පදිංචිකරුවන් වෙනත් සුදුසු ස්ථානවල පදිංචි කරවීම සඳහා රුපියල් මිලියන 840 ක්.

* නායයාම හා අනෙකුත් පාරිසරික හේතු මත අවදානම් ප්‍රදේශවල ජීවත්වෙන ග්‍රාමීය හා වතු ආශ්‍රිත පවුල් ඒකක 9,000 ක් පමණ හඳුනාගෙන තිබෙන අතර, එම පවුල් ඒකක සඳහා ඉදිරි වසර 03 තුළ ආරක්ෂිත නිවාස ලබා දීමට, මේ වසරේ පවුල් 1,200 ක් සඳහා නිවාස ඉදිකිරීමට දැනට වෙත්කොට තිබෙන මිලියන 1,000 ක මුදලට අමතරව, අතිරේක රුපියල් මිලියන 2,000 ක මුදලක් වෙන් කිරිමට යෝජනා කරනවා.

* ළමා රැඳවුම් නිවාසවල ජිවත් වී සමාජගත වූවන්ට සහ ජාතික ළමා ආරක්ෂණ අධිකාරිය විසින් හඳුනාගෙන ඇති අවදානමට ලක්වී ඇති දරුවන්ගේ පවුල්වලට, ඉඩමක් මිලදී ගෙන නිවසක් ඉදිකිරීමට, තමන් සතු ඉඩමක නිවසක් ඉදිකිරීමට හෝ පවතින නිවාස ප්‍රතිසංස්කරණය කිරීමට රුපියල් මිලියන 02 ක මුල්‍ය ප්‍රතිපාදනයක් ලබා දීමට රුපියල් මිලියන 2,000 ක් වෙන් කිරීමට යෝජනා කරනවා.

අයවැය 2026 සජීවී විකාශය නැරඹීම සඳහා එසැණ Youtube  වෙත පිවිසෙන්න.

