---
title: "ඉන්දියාවේ සිට රැගෙන ආ සංවිධානාත්මක අපරාධකරු කෙසෙල්වත්ත දිනූෂ හට දින 90 ක රැඳවුම් නියෝග"
date: 2026-01-27 16:00:00
---

# ඉන්දියාවේ සිට රැගෙන ආ සංවිධානාත්මක අපරාධකරු කෙසෙල්වත්ත දිනූෂ හට දින 90 ක රැඳවුම් නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

පසුගියදා ඉන්දියාවේදී අත්අඩංගුවට ගෙන මෙරටට රැගෙන ආ සංවිධානාත්මක අපරාධකරුවකු බව කියන "කෙසෙල්වත්ත දිනූෂ" නමැත්තා සම්බන්ධයෙන් සිදුකරන විමර්ශන වාර්තාවක් කෙසෙල්වත්ත පොලිසිය විසින් අද (27) කොළඹ මහේස්ත්‍රාත් අධිකරණයට ඉදිරිපත් කර තිබෙනවා.

කොළඹ ප්‍රධාන මහේස්ත්‍රාත් අසංග එස්. බෝදරගම ඉදිරියේ මෙම නඩුකරය කැඳවනු ලැබුණු අතර, එහිදී කෙසෙල්වත්ත පොලිසියේ ස්ථානාධිපතිවරයා අධිකරණයට වාර්තාවක් ඉදිරිපත් කරමින් දැනුම් දුන්නේ අදාළ සැකකරු දින 90 ක කාලයක් රඳවාගෙන ප්‍රශ්න කිරීමට රැඳවුම් නියෝග ලබාගෙන තිබෙන බවයි.

ඒ අනුව මිනීමැරුම්, කොල්ලකෑම් සහ තුවාල කිරීම ඇතුළු අපරාධ සිද්ධීන් අටක් සම්බන්ධයෙන් වැඩිදුර විමර්ශන සිදු කරන බවත් පොලිසිය විසින් අධිකරණයට දන්වා සිටියා.

ඉන් අනතුරුව මෙම පැමිණිල්ල පෙබරවාරි 14 වැනිදා කැඳවීමට නියම කළ මහේස්ත්‍රාත්වරයා එදින විමර්ශනවල ප්‍රගතිය අධිකරණයට දැනුම් දෙන ලෙස ද නියම කර තිබෙනවා.

