---
title: "අධ්‍යාපන ප්‍රතිසංස්කරණ නිවැරදිව ක්‍රියාත්මක කරනවා නම්, පූර්ණ සහාය ලබා දෙනවා - විපක්ෂ නායක"
date: 2026-01-27 18:55:00
---

# අධ්‍යාපන ප්‍රතිසංස්කරණ නිවැරදිව ක්‍රියාත්මක කරනවා නම්, පූර්ණ සහාය ලබා දෙනවා - විපක්ෂ නායක

![Thumbnail](https://helakuru.sgp1.cdn.digitaloceanspaces.com/esana/images/lib/sajith-premadasa-new-archived.jpg)

අධ්‍යාපන ප්‍රතිසංස්කරණ නිවැරදිව ක්‍රියාත්මක කරන්නේ නම්, ඊට සිය පූර්ණ සහාය ලබාදෙන බව විපක්ෂ නායක සජිත් ප්‍රේමදාස පවසනවා.

06 ශ්‍රේණියේ ප්‍රතිසංස්කරණ ක්‍රියාත්මක නොකිරීම නිසා දූ දරුවන් විශාල පිරිසක් අසරණ වී ඇති බවයි විපක්ෂ නායකවරයා සඳහන් කරන්නේ.

අධ්‍යාපන ප්‍රතිසංස්කරණ නැවැත්වීමේ වගකීම විපක්ෂය පිට පැටවීමට රජය උත්සාහ කළ ද, එම ප්‍රතිසංස්කරණ ක්‍රියාත්මක වීම නැවැත්වූයේ වත්මන් ජනාධිපතිවරයා ප්‍රමුඛ රජය විසින් බව ද විපක්ෂ නායකවරයා පෙන්වා දෙනවා.

මේ අවස්ථාවේ ලක්ෂ සංඛ්‍යාත දෙමාපියන් සහ දූ දරුවන් 06 වසරේ ප්‍රතිසංස්කරණ අපේක්ෂාවෙන් සිටියත්, රජය එය කල් දැමීම නිසා මොවුන්ගේ බලාපොරොත්තු සුන් වී ඇති බවත්, ඒ හේතුවෙන් අධ්‍යාපන ක්ෂේත්‍රයේ විශේෂඥයන් සමඟ සාකච්ඡා කර, අසභ්‍ය දේවල් ඉවත් කර, නැවත වරක් කඩිනමින් නිවැරදිව මේ වසරේදීම ප්‍රතිසංස්කරණ ක්‍රියාත්මක කරන ලෙසත් විපක්ෂ නායකවරයා ඉල්ලා සිටිනවා.

මේ සම්බන්ධයෙන් විධිමත් සාකච්ඡාවක් සිදු කරන්නේ නම්, විපක්ෂයේ ද අදහස් ඉදිරිපත් කිරීමට සූදානම් බවත්, මෙම ප්‍රතිසංස්කරණ නිවැරදි ලෙස ක්‍රියාත්මක කිරීමට සහයෝගය ලබා දීමට සූදානම් බවයි විපක්ෂ නායකවරයා වැඩිදුරටත් ප්‍රකාශ කර සිටියේ.

