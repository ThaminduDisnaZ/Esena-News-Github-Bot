---
title: "මධ්‍යම කඳුකරය ආරක්ෂා කර ගැනීමට විශේෂ අධිකාරියක් පිහිටුවීමට කටයුතු කරනවා - ජනපති"
date: 2026-01-27 14:15:00
---

# මධ්‍යම කඳුකරය ආරක්ෂා කර ගැනීමට විශේෂ අධිකාරියක් පිහිටුවීමට කටයුතු කරනවා - ජනපති

![Thumbnail](https://helakuru.sgp1.cdn.digitaloceanspaces.com/esana/images/lib/anura-president-male-po.jpg)

මධ්‍යම කඳුකරය ආරක්ෂා කර ගැනීම වෙනුවෙන් මෙම වසරේදී විශේෂ අධිකාරියක් පිහිටුවීමට කටයුතු කරන බව ජනාධිපති අනුර කුමාර දිසානායක පවසනවා.

ආසියානු සංවර්ධන බැංකුව මඟින් මධ්‍යම කඳුකරයේ වත්මන් තත්ත්වය පිළිබඳව වාර්තාවක් ඉදිරිපත් කර ඇති බවත්, මේ ආකාරයෙන් ගියහොත් පස් සේදී ගිය පසු ගල් පමණක් ඉතිරි වන තත්ත්වයක් ඇති විය හැකි බවට එයින් පෙන්වා දී ඇති බවයි "ගොඩනඟමු අධිෂ්ඨානයේ සංහිඳ" ජාතික වැඩසටහනෙහි සමාරම්භක අවස්ථාවට එක් වෙමින් ජනාධිපතිවරයා සඳහන් කළේ.

මධ්‍යම කඳුකරයේ සුරක්ෂිතාව ඉතා වැදගත් බව ද, මධ්‍යම කඳුකරයේ කටයුතු සියල්ල ඒකාබද්ධ කරන ආයතනයක් පිහිටුවීමට අවශ්‍ය බව ද, එම අධිකාරියට සියලු බලය ලබා දෙන බව ද ජනාධිපතිවරයා ප්‍රකාශ කළා.

කෘෂිකර්මාන්තය පිළිබඳ සැලසුම්, වාරිමාර්ගය පිළිබඳ සැලසුම්, වනජීවී, වන සංරක්ෂණ හා නිවාස සැලසුම් සකස් කිරීමේ වගකීම එම අධිකාරියට හිමිවන බවයි ජනාධිපති අනුර කුමාර දිසානායක වැඩිදුරටත් ප්‍රකාශ කර සිටියේ.

