---
title: "යාපනය ප්‍රදේශයේ වායු දූෂණය අවම කිරීම සඳහා මේ දක්වා ගෙන තිබෙන ක්‍රියාමාර්ග ගැන වාර්තාවක් ලබාදෙන ලෙස යාපනය මහ නගර සභාවට නියෝගයක්"
date: 2026-01-27 15:40:00
---

# යාපනය ප්‍රදේශයේ වායු දූෂණය අවම කිරීම සඳහා මේ දක්වා ගෙන තිබෙන ක්‍රියාමාර්ග ගැන වාර්තාවක් ලබාදෙන ලෙස යාපනය මහ නගර සභාවට නියෝගයක්

![Thumbnail](https://helakuru.sgp1.cdn.digitaloceanspaces.com/esana/images/lib/court-2[1].jpg)

යාපනය ප්‍රදේශයේ සිදුවන වායු දූෂණය අවම කිරීම සඳහා මේ දක්වා ගෙන තිබෙන ක්‍රියාමාර්ග පිළිබඳව අධිකරණයට වාර්තාවක් ඉදිරිපත් කරන ලෙස අභියාචනාධිකරණය විසින් යාපනය මහ නගර සභාවට නියෝග කර තිබෙනවා.

යාපනය ප්‍රදේශයේ සිදුවන වායු දූෂණය අවම කිරීමේ නියෝග නිකුත් කරන ලෙස ඉල්ලා එම ප්‍රදේශයේ පදිංචි වෛද්‍ය උමාසුකි නඩරාජා විසින් ඉදිරිපත් කළ රිට් පෙත්සමක් විභාගයට ගත් අවස්ථාවේදී අභියාචනාධිකරණයේ සභාපති විනිසුරු රොහාන්ත අබේසූරිය සහ ප්‍රියන්ත ප්‍රනාන්දුගෙන් සමන්විත අභියාචනාධිකරණ විනිසුරු මඩුල්ල විසින් මෙම නියෝගය ප්‍රකාශයට පත් කර ඇති බවයි සඳහන් වන්නේ.

මෙම පෙත්සම විභාගයට ගත් අවස්ථාවේදී පෙත්සම්කාර පාර්ශ්වය වෙනුවෙන් පෙනී සිටි නීතිඥ රවීන්ද්‍රනාත් දාබරේ අධිකරණය හමුවේ කරුණු දක්වමින් යාපනය ප්‍රදේශයේ සිදුවන විවෘත කසළ දහනය හේතුවෙන් ප්‍රදේශයේ දැඩි ලෙස වායු දූෂණය සිදු වන බව සඳහන් කළ අතර, ඊට අමතරව දකුණු ඉන්දියාව වෙතින් සුළඟ මාර්ගයෙන් ඇදී එන අපද්‍රව්‍ය හේතුවෙන් ද ප්‍රදේශයේ විශාල වායු දූෂණයක් සිදු වූ බවත් පෙන්වා දුන්නා.

මෙහිදී යාපනය ප්‍රදේශයේ සිදුවන වායු දූෂණයේ ස්වභාවය දැක්වෙන වාර්තා ද අධිකරණයට ඉදිරිපත් කළ නීතිඥවරයා මෙම වායු දූෂණය හේතුවෙන් රෝගී තත්ත්වයන් උත්සන්න වීමට හේතු වී ඇති බවත් පෙන්වා දී තිබුණා.

ඉදිරිපත් වූ කරුණු සලකා බැලූ විනිසුරු මඩුල්ල යාපනය ප්‍රදේශයේ වායු දූෂණය අවම කිරීම සඳහා ගෙන තිබෙන පියවර පිළිබඳව වාර්තාවක් ඉදිරිපත් කරන ලෙස යාපනය මහ නගර සභාව සහ මධ්‍යම පරිසර අධිකාරියට නියෝග කළා.

මෙම ගැටලුව නිරාකරණය කර ගැනීම සඳහා යාපනය මහ නගර සභාවට මධ්‍යම පරිසර අධිකාරිය සමඟ එක්ව ක්‍රියා කළ නොහැක්කේ ඇයි දැයි අභියාචනාධිකරණයේ සභාපති විනිසුරුවරයා ප්‍රශ්න කළ අතර, මෙවැනි ගැටලු රාජ්‍ය ආයතන එක්ව සාකච්ඡා කර විසඳා ගැනීමට හැකියාව තිබෙන බව පෙන්වා දුන් සභාපති විනිසුරුවරයා මෙවැනි කරුණු නඩු මාර්ගයෙන් අධිකරණයට රැගෙන යාමේ අවශ්‍යතාවයක් නොමැති බවත් සඳහන් කර ඇති බවයි වැඩිදුරටත් සඳහන් වන්නේ.

