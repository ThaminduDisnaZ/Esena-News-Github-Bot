---
title: "සීතාවක ප්‍රාදේශීය සභාව සඳහා මාලිමාවට සහාය දුන් සර්වජන බලය මන්ත්‍රීවරයාගේ පක්ෂ සාමාජිකත්වය අත්හිටුවයි"
date: 2025-11-18 14:30:00
---

# සීතාවක ප්‍රාදේශීය සභාව සඳහා මාලිමාවට සහාය දුන් සර්වජන බලය මන්ත්‍රීවරයාගේ පක්ෂ සාමාජිකත්වය අත්හිටුවයි

![Thumbnail](https://helakuru.sgp1.cdn.digitaloceanspaces.com/esana/images/lib/sithawaka-pc.jpg)

සීතාවක ප්‍රාදේශීය සභාවේ සභාපතිවරයා පත්කර ගැනීමට අද (18) පැවති ඡන්ද විමසීමේදී පක්ෂයේ තීරණයට එරෙහිව, ජාතික ජන බලවේගය විසින් ඉදිරිපත් කළ අපේක්ෂකයා සභාපති ලෙස පත්කර ගැනීමට සහාය දුන් චන්දන ප්‍රේමනාත් මුදුන්කොටුවගේ පක්ෂ සාමාජිකත්වය අත්හිටුවීමට සර්වජන බලය තීරණය කර තිබෙනවා.

ඒ අනුව අද (18) පැවති ඡන්ද විමසීමේ දී පක්ෂයේ තීරණයට පටහැනිව යමින් සහ / හෝ පක්ෂයේ අවසරය නොමැතිව සභාව තුළ රැඳී සිටිමින්, ජාතික ජන බලවේගය විසින් ඉදිරිපත් කළ අපේක්ෂකයා සභාපති ලෙස පත්කර ගැනීමට සර්වජන බලයේ චන්දන ප්‍රේමනාත් විසින් සහාය දක්වා ඇති බවට අනාවරණය වී ඇති බවයි සඳහන් වෙන්නේ.

පක්ෂය විසින් දැනුම් දී තිබුණු තීරණයට පටහැනිව කටයුතු කිරීම සහ පක්ෂයේ අවසරය නොමැතිව කටයුතු කිරීම බරපතළ විනය විරෝධී ක්‍රියාවක් බව පක්ෂ මහ ලේකම් රන්ජන් සෙනෙවිරත්නගේ අත්සනින් යුතුව ලිපියක් මගින් අදාළ මන්ත්‍රීවරයා වෙත දැනුම් දී තිබෙනවා.

පළාත් පාලන මැතිවරණය අවසන් වී මාස 06 කට පසුව අද සීතාවක ප්‍රාදේශිය සභාවේ බලය පිහිටුවීම සිදුකෙරුණු අතර, එහිදී ජාතික ජන බලවේගය විසින් එහි බලය පිහිටුවනු ලැබුවා.එහිදි ඡන්ද 23 ක් ලබාගෙන සීතාවක ප්‍රාදේශීය සභාවේ සභාපතිවරයා ලෙස ජාතික ජන බලවේගයේ සභික පී.කේ. ප්‍රේමරත්න පත්වුණූ බවයි වැඩිදුරටත් සඳහන් වන්නේ.

