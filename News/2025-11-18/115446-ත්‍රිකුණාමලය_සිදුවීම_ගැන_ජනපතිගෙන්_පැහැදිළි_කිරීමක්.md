---
title: "ත්‍රිකුණාමලය සිදුවීම ගැන ජනපතිගෙන් පැහැදිළි කිරීමක්"
date: 2025-11-18 20:50:00
---

# ත්‍රිකුණාමලය සිදුවීම ගැන ජනපතිගෙන් පැහැදිළි කිරීමක්

![Thumbnail](https://helakuru.sgp1.cdn.digitaloceanspaces.com/esana/images/lib/anura-president-parliment-education.jpg)

ත්‍රිකුණාමලයේ සිදුවූ සිදුවීම සම්බන්ධයෙන් මහජන ආරක්ෂක අමාත්‍යාංශයේ ලේකම්වරයාගෙන් වාර්තාවක් ඉල්ලා සිටි බව ජනාධිපති අනුර කුමාර දිසානායක පවසනවා.

ඒ අනුව 11.40 ට ත්‍රිකුණාමලයේ අදාළ පොලිස් ස්ථානය විසින් මෙම බුදු පිළිමය පොලීසියට වැඩම කිරීම පිළිබඳව සටහනක් තිබෙන බවත්, එය ආරක්ෂාව සඳහා සිදුකර ඇති බවට සටහන් කර ඇති බවයි අද (18) පාර්ලිමේන්තුවේදී අදහස් දක්වමින් ජනාධිපතිවරයා සඳහන් කළේ.

2014 වසරේ මෙම ස්ථානයට බලපත්‍රයක් ඇති බවද, නමුත් කිසි ලෙසකින් එතැන් සිට මෙය විහාරස්ථානයක් ලෙස හැඳින්වුවද, මෙය විහාරස්ථානයක් ලෙස මෑත කාලයේ භාවිතා කර නොමැති බවද, ආපන ශාලාවක් ලෙස භාවිතා වී ඇති බවද ජනාධිපතිවරයා ප්‍රකාශ කළා.

ආපන ශාලාවේ ඉදිකිරීම් පිළිබඳව ප්‍රශ්නයක් පැන නැගීමෙන් අනතුරුව, එම ආපන ශාලාවේ නීතිවිරෝධී ඉදිකිරීම් තිබෙන බවට වෙරළ සංරක්ෂණ අධිකාරියේ අධ්‍යක්ෂ ජනරාල්වරයා නියෝගයක් ලබාදී තිබූ බවත්, නියෝගයට විරුද්ධව අභියාචනයක් ඉදිරිපත් කර ඇති බවත්, නාගරික සංවර්ධන අධිකාරිය සමග පැවති සාකච්ඡාවකදී තවත් සතියක කාලයක් ලබාදෙන ලෙස ස්වාමීන් වහන්සේ ඉල්ලා තිබූ බවත් ජනාධිපතිවරයා ප්‍රකාශ කළා.

එම කාලය 14 වැනිදා අවසන් වූ අතර, අදාළ සිදුවීම 16 වැනිදා පැන නැගුණු එකක් බවත්, මෙම ස්ථානයේ විහාරස්ථානයක් තිබෙන්නට ඇති බවට ජනතාව සිතිය හැකි නමුත්, ඒ ආකාරයෙන් ආගමික වතාවත් සිදු කළ ස්ථානයක් නොතිබූ බවත්, මෙම සිදුවීමෙන් අනතුරුව දිසාපති කාර්යාලයේ පැවති සාකච්ඡාවකදී මැනීම් කටයුතු සිදු කිරීමටත්, අධිකරණයට කරුණු වාර්තා කර තිබෙන ඉදිකිරීම් ඉවත් නොකරන ලෙසත්, අලුත් ඉදිකිරීම් සිදු නොකරන ලෙසත් අධිකරණය නියෝග කර ඇති බවයි ජනාධිපතිවරයා සඳහන් කළේ.

එම ගැටලුව මේ වන විට අවසන් වී ඇති බවත්, නමුත් ජාතිවාදී කණ්ඩායම් විසින් ගිනි තබමින් යන බවත්, එසේ වුවත් ජාතිවාදයට කිසි ලෙසකින් ඉඩ නොතබන බවයි ජනාධිපති අනුර කුමාර දිසානායක වැඩිදුරටත් ප්‍රකාශ කර සිටියේ.

