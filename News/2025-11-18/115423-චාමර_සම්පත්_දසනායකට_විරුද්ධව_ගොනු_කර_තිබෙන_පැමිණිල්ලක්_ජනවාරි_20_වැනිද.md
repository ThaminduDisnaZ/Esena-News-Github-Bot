---
title: "චාමර සම්පත් දසනායකට විරුද්ධව ගොනු කර තිබෙන පැමිණිල්ලක් ජනවාරි 20 වැනිදා කැඳවීමට නියෝග"
date: 2025-11-18 10:54:27
---

# චාමර සම්පත් දසනායකට විරුද්ධව ගොනු කර තිබෙන පැමිණිල්ලක් ජනවාරි 20 වැනිදා කැඳවීමට නියෝග

![Thumbnail](https://helakuru.sgp1.cdn.digitaloceanspaces.com/esana/images/lib/chamara-sampath-archived.jpg)

ඌව පළාත් සභාවේ ප්‍රධාන අමාත්‍යවරයා වශයෙන් කටයුතු කරමින් සිටියදී සිදුකළ දූෂණ ක්‍රියාවක් සම්බන්ධයෙන් පාර්ලිමේන්තු මන්ත්‍රී චාමර සම්පත් දසනායකට විරුද්ධව ගොනු කර තිබෙන පැමිණිල්ලක් ජනවාරි මස 20 වැනිදා කැඳවන ලෙස කොළඹ මහේස්ත්‍රාත් අධිකරණය නියෝග කර තිබෙනවා.

මෙම පැමිණිල්ල අද කොළඹ ප්‍රධාන මහේස්ත්‍රාත් අසංග එස්. බෝදරගම ඉදිරියේ කැඳවනු ලැබූ අවස්ථාවේදී, අල්ලස් කොමිසම අධිකරණයට දැනුම් දුන්නේ මෙම සිද්ධියට අදාළ විමර්ශන කටයුතු අවසන් කර, විමර්ශන ගොනු අල්ලස් කොමිෂන් සභාව වෙත ඉදිරිපත් කර ඇති බවයි.

ඒ අනුව, මෙම නඩුකරයට අදාළ ඉදිරි පියවර දැනුම්දීම සඳහා දිනයක් ලබාදෙන ලෙස අල්ලස් කොමිසම විසින් අධිකරණයෙන් ඉල්ලා සිටි අතර, ඒ අනුව අදාළ පැමිණිල්ල යළි ජනවාරි මස 20 වැනිදා කැඳවීමට දින නියම කර තිබෙනවා.

2016 වසරේදී ඌව පළාත් සභාවේ ප්‍රධාන අමාත්‍යවරයා වශයෙන් කටයුතු කරමින්, එම පළාතේ පෙර පාසල් දරුවන්ට බෑග් ලබාදීම සඳහා ජාතික ඉතිරි කිරීමේ බැංකුවෙන් අනුග්‍රහයක් ඉල්ලා, එම බැංකුව එය ප්‍රතික්ෂේප කළ පසු, අදාළ පළාත් සභාවට අයත් ස්ථාවර තැන්පතු ගිණුම් 06 ක් කල් පිරීමට පෙර ඉවත් කිරීම තුළින් අදාළ පළාත් සභාවට රුපියල් ලක්ෂ 173 කට අධික පාඩුවක් කළේ යැයි පාර්ලිමේන්තු මන්ත්‍රී චාමර සම්පත් දසනායකට චෝදනා එල්ල කරමින් අල්ලස් කොමිසම විසින් මෙම පැමිණිල්ල ඉදිරිපත් කර තිබෙනවා.

