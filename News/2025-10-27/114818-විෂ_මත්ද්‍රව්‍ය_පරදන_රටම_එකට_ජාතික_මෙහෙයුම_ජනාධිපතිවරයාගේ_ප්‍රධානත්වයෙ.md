---
title: "විෂ මත්ද්‍රව්‍ය පරදන රටම එකට ජාතික මෙහෙයුම ජනාධිපතිවරයාගේ ප්‍රධානත්වයෙන් 30 වැනිදා පැවැත්වෙයි"
date: 2025-10-27 12:20:00
---

# විෂ මත්ද්‍රව්‍ය පරදන රටම එකට ජාතික මෙහෙයුම ජනාධිපතිවරයාගේ ප්‍රධානත්වයෙන් 30 වැනිදා පැවැත්වෙයි

![Thumbnail](https://helakuru.sgp1.cdn.digitaloceanspaces.com/esana/images/lib/ratama-ekata-km.jpg)

විෂ මත්ද්‍රව්‍ය ව්‍යසනය පරදන ‘රටම එකට’ ජාතික මෙහෙයුමේ සමාරම්භය ජනාධිපති අනුර කුමාර දිසානායකගේ ප්‍රධානත්වයෙන් ලබන 30 වැනිදා පෙරවරු 10.00 ට කොළඹ සුගතදාස ගෘහස්ත ක්‍රීඩාංගණයේදී පැවැත්වීමට නියමිතව තිබෙනවා.

මත්ද්‍රව්‍ය උවදුර හේතුවෙන් තරුණ ප්‍රජාවගේ මෙන්ම පාසල් දරුවන්ගේ ජීවිත අවදානමට ලක්ව ඇති ආකාරයත්, එය සමාජ ආර්ථික ව්‍යසනයක් බවට පත්ව ඇති ආකාරයත් මෙයින් පෙන්වා දෙන බවයි සඳහන් වන්නේ.

රට තුළ මත්ද්‍රව්‍ය හා පාතාලය මැඬ පැවැත්වීමට ඒකාබද්ධ මෙහෙයුමක් ආරම්භ කිරීම, මත්ද්‍රව්‍ය නිවාරණයට වෙනමම කාර්යාංශයක් ස්ථාපිත කිරීම, මත්ද්‍රව්‍ය රටට පැමිණීම වැළැක්වීමට නාවික හා ගුවන් මාර්ග පරීක්ෂා කිරීමේ පහසුකම් වර්ධනය කිරීම, නවීන උපකරණ ලබාදීම සහ නිලධාරීන් පුහුණු කිරීම ආදිය මේ යටතේ සැලසුම් කර ඇති බවයි වැඩිදුරටත් සඳහන් වන්නේ.

මේ පිළිබඳව මාධ්‍ය ආයතන ප්‍රධානීන් දැනුවත් කිරීම වෙනුවෙන් ඉකුත්දා ජනාධිපති කාර්යාලයේ පැවැති හමුවේදී,"දේශපාලන සහ ආර්ථික කරුණු සම්බන්ධයෙන් විවාද මතු කර ගත හැකි නමුත් විෂ මත්ද්‍රව්‍ය උවදුර රටින් තුරන් කර දැමීමේ ජාතික වගකීම ඉටු කිරීමේදී තවදුරටත් කිසිදු විවාදයකට ඉඩක් නොමැති බවත්, විෂ මත්ද්‍රව්‍ය උවදුර මුලිනුපුටා දැමීමේ කඩිනම් වැඩපිළිවෙළක් වෙනුවෙන් රටම එකට එක් විය යුතු බවත්" ජනාධිපති අනුර කුමාර දිසානායක සඳහන් කර සිටියා.

