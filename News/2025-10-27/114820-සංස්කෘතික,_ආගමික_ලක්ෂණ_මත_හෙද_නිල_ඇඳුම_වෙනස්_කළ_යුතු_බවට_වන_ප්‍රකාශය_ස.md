---
title: "සංස්කෘතික, ආගමික ලක්ෂණ මත හෙද නිල ඇඳුම වෙනස් කළ යුතු බවට වන ප්‍රකාශය සමඟ එකඟ වන්නේ නැහැ - රාජ්‍ය සේවා එක්සත් හෙද සංගමය"
date: 2025-10-27 13:05:00
---

# සංස්කෘතික, ආගමික ලක්ෂණ මත හෙද නිල ඇඳුම වෙනස් කළ යුතු බවට වන ප්‍රකාශය සමඟ එකඟ වන්නේ නැහැ - රාජ්‍ය සේවා එක්සත් හෙද සංගමය

![Thumbnail](https://helakuru.sgp1.cdn.digitaloceanspaces.com/esana/images/lib/muruththettuwe-ananda-himi.jpg)

සංස්කෘතික, ආගමික ලක්ෂණ මත හෙද නිල ඇඳුම වෙනස් කළ යුතු බවට කවරෙක් විසින් හෝ ප්‍රකාශ කරනවා නම්, රාජ්‍ය සේවා එක්සත් හෙද සංගමය එකඟ නොවන බව එහි සභාපති පූජ්‍ය මුරුත්තෙට්ටුවේ ආනන්ද හිමි පවසනවා.

හෙද නිල ඇඳුම සංස්කෘතික ලක්ෂණ අනුව ඇඳීමට නීතියෙන් බාධාවක් නොමැති බවට විදේශ කටයුතු අමාත්‍ය විජිත හේරත් පසුගියදා පැවති හමුවකදී සිදු කළ ප්‍රකාශයට පිළිතුරු වශයෙන් උන්වහන්සේ මේ බව සඳහන් කළා.

හෙද නිල ඇඳුම සකස් කර ඇත්තේ ප්‍රමිතියක් මත බවත්, ජාත්‍යන්තර මට්ටමේ පිළිගන්නා ඇඳුමක් ලෙස එය සකස් කර ඇති බවයි මාධ්‍ය වෙත අදහස් දක්වමින් උන්වහන්සේ සඳහන් කළේ.

වත්මන් සෞඛ්‍ය අමාත්‍ය වෛද්‍ය නලින්ද ජයතිස්ස වගකීමකින් යුතුව කටයුතු කරන අමාත්‍යවරයෙක් බවත්, කවුරුන් කුමන යෝජනා ගෙන ආව ද, අමාත්‍යවරයා එකඟ නොවනු ඇති බවට බලාපොරොත්තු වන බවයි පූජ්‍ය මුරුත්තෙට්ටුවේ ආනන්ද හිමි වැඩිදුරටත් ප්‍රකාශ කර සිටියේ.

