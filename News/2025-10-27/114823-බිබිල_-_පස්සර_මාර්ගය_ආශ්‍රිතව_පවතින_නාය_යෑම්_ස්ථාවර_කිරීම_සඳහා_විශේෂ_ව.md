---
title: "බිබිල - පස්සර මාර්ගය ආශ්‍රිතව පවතින නාය යෑම් ස්ථාවර කිරීම සඳහා විශේෂ ව්‍යාපෘතියක් ක්‍රියාත්මක කෙරේ"
date: 2025-10-27 11:50:00
---

# බිබිල - පස්සර මාර්ගය ආශ්‍රිතව පවතින නාය යෑම් ස්ථාවර කිරීම සඳහා විශේෂ ව්‍යාපෘතියක් ක්‍රියාත්මක කෙරේ

![Thumbnail](https://helakuru.sgp1.cdn.digitaloceanspaces.com/esana/images/lib/landslide-road.jpg)

බිබිල - පස්සර මාර්ගය ආශ්‍රිතව පවතින නාය යෑම් ස්ථාවර කිරීම සඳහා මාර්ග සංවර්ධන අධිකාරිය සහ ජාතික ගොඩනැඟිලි පර්යේෂණ සංවිධානය එක්ව විශේෂ ව්‍යාපෘතියක් ආරම්භ කිරීමට සැලසුම් කර ඇති බව ජාතික ගොඩනැඟිලි පර්යේෂණ සංවිධානය පවසනවා.

මේ වන විට ඒ සඳහා වූ ව්‍යාපෘති කටයුතු ආරම්භ වී ඇති බවත්, ඉදිරි වසර ඇතුළත මෙම නාය යෑම් ස්ථාවර කිරීම සඳහා අවශ්‍ය කටයුතු සිදු කරනු ඇති බවයි එම සංවිධානයේ ජ්‍යෙෂ්ඨ භූ විද්‍යාඥ ලක්සිරි ඉන්ද්‍රතිලක සඳහන් කළේ.

මේ අතර බදුල්ල දිස්ත්‍රික්කයේ නාය යෑම් අවදානම් ගණනාවක් සිදුවීමේ හැකියාව ඇති බවත්, මේ වන විට ජාතික ගොඩනැඟිලි පර්යේෂණ සංවිධානයේ විශේෂඥ කණ්ඩායමක් විසින් මෙම ප්‍රදේශ අධ්‍යයනය කර, නාය යෑම් ඇති වන ස්ථාන හඳුනා ගනිමින්, එම ස්ථාන ස්ථාවර කිරීමේ කටයුතු ආරම්භ කිරීමට කටයුතු යොදා ඇති බවයි ඔහු වැඩිදුරටත් ප්‍රකාශ කර සිටියේ.

